Hans Hellmut Kirst

08/15
Tom III

Niebezpieczny tryumf końcowy żołnierza Ascha

(Przełożył Jacek Frühling)
       
Obejmuję tutaj dowództwo - powiedział obcy pułkownik, który nazywał się Hauk, albo przynajmniej przedstawił się jako "pułkownik Hauk". Uczynił to z nienaganną uprzejmością przełożonego, który ma o sobie wysokie mniemanie.
       Pułkownik Hauk przyglądał się oficerom, którzy zgromadzili się dookoła niego w brzozowym lasku. Jego płaska, szara twarz była nieruchoma, oczy zmęczone, a jednak postać nie była pozbawiona pewnej wytworności.
       - Czy zostałem zrozumiany? - zapytał pułkownik. Głos jego brzmiał łagodnie, ale stanowczo.
       Oficerowie pośpieszyli z zapewnieniem, że pan pułkownik został zrozumiany. Naturalnie. Tylko jeden z oficerów, nie powiedziawszy ani słowa, zatopił ręce głęboko w kieszeniach spodni, wyłowił stamtąd dwie chustki do nosa, porównał je starannie ze sobą i wysiąkał się potężnie w brudniejszą. Czynności tej dokonywał z pewnym skupieniem.
       - Pozwoliłem sobie zapytać - powiedział pułkownik niemal monotonnie - czy zostałem zrozumiany. Odczuwam brak pańskiej odpowiedzi, panie podporuczniku.
       - Co pan właściwie zamierza, panie pułkowniku? - zapytał ów podporucznik składając starannie mocno wymiętoszoną chustkę.
       - Przedrzeć się! - odpowiedział Hauk i skierował swe niebieskie, wodniste oczy na oficera, który wydał mu się godny uwagi ze względu na niewątpliwy brak dyscypliny.
       - Ze wszystkim, co jeszcze może utrzymać się na nogach! - odezwał się porucznik stojący za pułkownikiem Haukiem jak cień. Wpakował wyprostowane kciuki za pas, zaczai się kołysać w kolanach, wysunął do przodu masywny podbródek. Wyglądał jak dziadek do orzechów, którego hałaśliwa wesołość była mniejsza od barbarzyńskiej ostrości jego kleszczy.
       - Dobrze już, Greifer - rzekł Hauk łagodnie; miało się wrażenie, że przywołuje do porządku złego, ale zawsze wiernego psa. Porucznik Greifer warknął coś krótko, po czym uspokoił się. Jego wielkie łapska spoczęły na pasie.
       Pułkownik podniósł bladą, jak gdyby pozbawioną konturów twarz; zdawało się, że jego spokojne, chłopięce oczy z zainteresowaniem przyglądają się świeżej zieleni kształtnych brzóz. Można było pomyśleć, że ma zamiar namalować delikatną jak pajęczyna akwarelę. Promieniował wiośnianą błogością. Lekkiego niepokoju, którym, jak się wydawało ogarnięci byli zebrani wokół niego oficerowie, pułkownik w ogóle nie przyjmował do wiadomości.
       - Moi panowie - powiedział po chwili. - Amerykanie okrążyli nas. Ale ten zasunięty rygiel jest zbyt słaby. Jeżeli połączymy wszystkie nasze oddziały, możemy go bez większego wysiłku złamać.
       - Bez względu na straty, prawda? - zapytał ten sam podporucznik. I powiedział tonem tak rzeczowym, jak gdyby stwierdzał jedynie, że po środzie następuje czwartek. - Będą więc zabici.
       - Przecież to - odparł obcy pułkownik i zmierzył zbyt rozmownego oficera pobłażliwym wzrokiem - podobno zdarza się na wojnie codziennie.
       - Ale tę wojnę można przecież uznać za skończoną - upierał się podporucznik.
       - Panie podporuczniku - powiedział pułkownik zamknąwszy na chwilę oczy jak gdyby pod wpływem niewielkich, z wzorową cierpliwością znoszonych boleści - jeżeli jestem dobrze poinformowany, dowodzi pan baterią.
       - Informacje pana są zgodne ze stanem faktycznym - odparł Źle ogolony podporucznik.
       - Pańskie nazwisko? - Asch.
       - Panie podporuczniku Asch - oświadczył pułkownik - jestem w tym kotle najstarszym oficerem. Podporządkowałem sobie resztki jednego z pułków piechoty, ponieważ uważam za swój obowiązek nie uchylać się od odpowiedzialności. Próbowałem wyjaśnić naszą sytuację uwzględniając równocześnie nastrój żołnierzy. Ci ludzie tak samo jak ja nie mają jeszcze ochoty iść dobrowolnie do niewoli.
       - Czy pan pułkownik wypytywał żołnierzy, których był łaskaw określić jako ludzi, pojedynczo? - chciał wiedzieć Asch. Pytanie zostało postawione z taką uprzejmością, jak gdyby prosił o ogień do papierosa. - A cóż się ma stać z dziewczętami?
       - Ludzie i ja - powiedział pułkownik niezmącenie łagodnym tonem, wstrzymując ledwie dostrzegalnym ruchem ręki porucznika Greifera, który uśmiechając się przedsiębiorcze miał ochotę wyskoczyć naprzód - ja i moi ludzie, powtarzam, spróbujemy się przedrzeć za wszelką cenę, między innymi ze względu na obecność wśród nas kobiet ze służby pomocniczej. Czyżby chciał pan odmówić mi wsparcia artyleryjskiego?
       Podporucznik Asch odwrócił się i skinął na barczystego bombardiera, który stał w pewnej odległości, oparty o drzewo. Bombardier ruszył powoli w stronę grupy oficerów; solidnym i groźnym wyglądem przypominał psa nowofundlandczyka. Doszedłszy do pokrytej świeżą zielenią łączki zatrzymał się.
       - Stan amunicji? - zapytał podporucznik.
       - Czterdzieści dwa naboje - odpowiedział bombardier.
       - To wszystko - oświadczył podporucznik i spojrzał na pułkownika Hauka z bardziej niż wątpliwą służbistością. - To wszystko, co nam pozostało.
       - To musi wystarczyć - odparł pułkownik. - Kiedy się stąd wydostaniemy, będzie pan mógł zaopatrzyć się na nowo w amunicję.
       - Właściwie po co? - zapytał skromnie bombardier. Miał uczucie, że jest ogrodnikiem, który nie chce pogodzić się z tym, że po wielkiej ulewie musi jeszcze raz podlać kwiaty.
       - Stulcie łaskawie swój pysk! - zawarczał spoza pleców pułkownika porucznik Greifer.
       - Masz stulić pysk, Kowalski, i to łaskawie - powiedział podporucznik Asch i mrugnął do bombardiera. Ten roześmiał się cicho, jak gdyby usłyszał udany żart, ale równocześnie zdawał sobie sprawę, że ze względu na swój niski stopień służbowy nie wolno mu wybuchnąć, głośnym rykiem, o ile przełożeni wyraźnie na to nie zezwolą.
       Oficerowie otaczający stojącego bez ruchu pułkownika Hauka byli szczerze przerażeni. Nie ociągali się też z tym, żeby to wyraźnie okazać. Wypowiedzieli słowa oburzenia tonem wprawdzie ściszonym, stosowanym w kasynach oficerskich, posługując się jednak żargonem frontowym. Otyły major nazwiskiem Hinrichsen zasapał pogardliwie i splunął. Wiedział dokładnie, czym jest honor żołnierski, i nie ociągał się z tym, by zadokumentować, że jest mu to wiadome.
       - Proszę więc notować, poruczniku Greifer - powiedział pułkownik Hauk pozornie obojętnie, z jedwabistą uprzejmością, graniczącą niemal z wytworną, cyniczną pogardą. - Bateria Ascha, czterdzieści dwa naboje. A ile karabinów może mi pan, panie podporuczniku, oddać do dyspozycji?
       - Ani jednego - powiedział podporucznik starając się nie bez powodzenia mówić tym samym uprzejmym tonem.
       - Co mam przez to rozumieć? - zapytał pułkownik. Był w tej chwili podobny do lekarza, który zamierza przygotować do operacji niezwykle trudnego pacjenta.
       - Jestem gotów udzielić wsparcia artyleryjskiego. Ale to już wszystko, za co mogę wziąć odpowiedzialność.
       - Że też coś takiego jak pan jeszcze żyje! - zawołał porucznik Greifer wyraźnie delektując się wytworzoną sytuacją. - Należałoby postawić pana przed sądem wojennym!
       Otyły major kiwnął energicznie głową i zaczął wywodzić, że niedostateczne zrozumienie dla sprawy honoru oficerskiego to rzecz nie tylko godna ubolewania, lecz po prostu oburzająca.
       Pozostali oficerowie uznali za wskazane odsunąć się wyraźnie od zuchwałego podporucznika artylerii. Pułkownik klepnął się po spodniach do konnej jazdy zwiniętą w rulon gazetą, którą trzymał w raku.
       - Wszystko to będzie zanotowane! - zawołał porucznik Greifer ze złośliwą radością.
       - Proszę więc, panie podporuczniku, mieć swoją baterię w pogotowiu - powiedział pułkownik Hauk. - Dokładny plan naszej próby przedarcia się otrzyma pan w odpowiednim czasie. Do tej pory będzie pan miał czas na rozmyślanie o obowiązkach oficera.
       
       Mocno zniszczony, pokryty kurzem samochód służbowy dowódcy dywizji generał-majora Luschkego zaszył się w ogrodzie pewnej szkoły, stojącej pośród drzew owocowych gotowych do zakwitnięcia.
       Generał siedział na stopniu samochodu i ogromnym scyzorykiem czyścił sobie paznokcie.
       - Łapska moje wyglądają tak - powiedział generał - jak gdybym osobiście próbował wygrzebać z ziemi zakopanych w niej między Moskwą a Paryżem żołnierzy mojej dywizji.
       - Wojna staje się coraz bardziej parszywa, panie generale - zauważył podporucznik Brack stojący obok z meldunkami radiowymi. - Nie znam człowieka, który uchowałby się do dziś z czystymi rękami.
       - Brack, wojna skończy się chyba w ciągu najbliższych dni, co pan właściwie będzie wtedy robił?
       - Wykąpię się gruntownie, panie generale.
       - I cóż jeszcze, panie podporuczniku?
       - Nareszcie doczytam do końca "Boską komedię" Dantego. I to w oryginale.
       Generał zamknął scyzoryk i uniósł się nieco. Jego pomarszczona, pomięta, bulwiasta twarz przywodziła na myśl tysiącletnich karłów.
       - Panu, Brack, dobrze tak mówić. Zna pan obce języki, ma pan po tamtej stronie oceanu krewnych. Jestem prawie pewien, że pan wyemigruje.
       - Bardzo możliwe, panie generale. Wszyscy moi przodkowie byli kupcami, uczciwymi kupcami. Byliśmy zawsze gotowi robić w Niemczech i z Niemcami dobre interesy, ale wcale nie mieliśmy ochoty wojować dla byłych lub przyszłych partnerów w handlu ani też przeciwko nim.
       - Może to, mój drogi podporuczniku Brack, ostatnia wojna, jaką Niemcy w ogóle prowadziły. Trzeba jednak próbować przynajmniej jako tako przyzwoicie doprowadzić ją do końca. Albo posługując się pańskim sposobem ujmowania spraw, nie przekreślać całkowicie naszych możliwości kredytowych.
       Brack uśmiechnął się grzecznie. Wolał nic nie mówić. W jego mądrych oczach zabłysły iskierki ironii, dalekiej jednak od jakiejkolwiek złośliwości. Nie dotyczyła ona generała. A generał, który znał swego podporucznika, użyczał mu tej pełnej rezygnacji ironii i ani przez sekundę nie myślał o tym, by tego rodzaju odruchy młodzieńczej pewności siebie łączyć ze swoją osobą.
       - Proszę o najnowsze wieści hiobowe, Brack.
       - Od wczorajszej nocy część dywizji jest odcięta. Wśród nich batalion piechoty Hinrichsena i bateria Ascha. Łączności radiowej już nie ma.
       - Cóż dalej?
       - Dywizjon kapitana Wedelmanna został dosłownie zmieciony z powierzchni ziemi. Jedna bateria dostała się do niewoli, druga została zniszczona przez nieprzyjaciela, trzecia, właśnie bateria Ascha, jest odcięta.
       - A kapitan Wedelmann? - zapytał generał i zaczął obmacywać swe buty, których od tygodni nie tknęła pasta. - Co robi kapitan Wedelmann?
       - Jest w drodze do nas, panie generale. Lekko ranny. Z resztkami sztabu dywizjonu. Prosi o nowy przydział.
       - Czy w radiogramie zawarta jest ta prośba o nowy przydział?
       - Tak jest, panie generale. Chyba innej reakcji nie można było oczekiwać od kapitana Wedelmanna.
       Stwierdziwszy, że szwy jego butów grożą pęknięciem, generał Luschke podniósł się powoli. - Mam niezłomne przekonanie, panie podporuczniku Brack, że pańska reakcja byłaby zupełnie inna.
       - Tak, panie generale, zupełnie inna - powiedział podporucznik bez wahania. Obrzucił generała wzrokiem marynarzy, którzy umieją wyczytać z chmur to, co następnego dnia przyniesie przepowiednia pogody.
       - A jak by ta reakcja wyglądała?
       - Prawdopodobnie zameldowałbym: Robiłem, co mogłem, co mi rozkazano i co uważałem za swój obowiązek. Teraz jestem u kresu, i to definitywnie. Proszę o pozwolenie odejścia.
       - A jaka, zdaniem pańskim, panie podporuczniku Brack, byłaby moja odpowiedź?
       Podporucznik Brack ściszył jeszcze bardziej swój spokojny, opanowany głos i powiedział wyraźnie: - Pan, panie generale, oświadczyłby: Niech pan idzie!
       - Proszę to zrobić, panie podporuczniku - odparł Luschke. Po tych słowach schylił się znowu ku swym butom, uświadamiając sobie, że wkrótce już w nich maszerować nie będzie w stanie.
       Podporucznik Brack stuknął ledwo dosłyszalnie obcasami, potem skłonił się lekko, położył na stopniu samochodu obok Luschkego plik radiogramów i oddalił się. Zrezygnował przy tym z przepisowego pozdrowienia niemieckiego, które wymagało podniesienia ręki. Tego rodzaju "ćwiczenia gimnastyczne" były w najbliższym otoczeniu generała zabronione.
       Generał Luschke oderwał wzrok od swych butów i spojrzał w stronę podporucznika Bracka, oficera zwiadowczego swego sztabu. Potem wziął radiogramy i oparłszy się o samochód zaczął je przerzucać.
       Do dnia dzisiejszego - Luschke stwierdził to z sardonicznym, zadowolonym, a jednocześnie kpiącym uśmiechem - dwa korpusy armijne przywiązywały wagę do tego, żeby pozostawał pod ich rozkazami. Rozkazy te w licznych punktach nie pokrywały się z rozkazami Grupy Armii. A prawie wszystkie były sprzeczne z zasadniczymi rozkazami tak zwanego wodza naczelnego. Organizacja rozpadała się. Pełni animuszu wojennego rabusie próbowali ratować to, co pozostało jeszcze nie tknięte.
       Podoficer samochodowy sztabu dywizji zameldował się u Luschkego. Przedarłszy się przez ogród zmasakrowany gąsienicami pojazdów, stanął wyprostowany w pobliżu generała, czekając, aż generał zwróci się do niego.
       Nie musiał czekać długo.
       - A więc? - zapytał Luschke.
       - Pięćdziesiąt kilometrów, panie generale. Na dłuższy dystans benzyny nie wystarczy.
       - Musi wystarczyć na sześćdziesiąt do siedemdziesięciu kilometrów. Proszę wydać odpowiednie zarządzenia.
       - Wyczerpaliśmy wszystkie źródła, panie generale. Wszystkie stacje benzynowe w najbliższej okolicy są puste, wszystkie zapasy zostały zużyte. Co najwyżej możemy jeszcze coś uszczknąć podlegającym nam pododdziałom - może czołgom.
       Bulwa przyglądał się podoficerowi samochodowemu stojącemu pośrodku zniszczonego klombu. Starszy ogniomistrz zamilkł. Na jego okrągłej twarzy niemowlęcia malowało się dręczące zakłopotanie. Wyglądał prawie tak, jak gdyby wbrew swojej woli nie potrafił utrzymać w czystości swych pieluszek.
       - Pozostaje więc tylko jeszcze jedna możliwość - powiedział pobłażliwie generał. - Zredukujemy ilość naszych pojazdów.
       - Tak jest, panie generale - zgodził się podoficer samochodowy czekając, co będzie dalej.
       - Można więc wycofać wóz z mapami, wóz z aktami, no i wozy z bagażem.
       - Z bagażem oficerskim także, panie generale?
       - Proszę zgadnąć, starszy ogniomistrzu.
       - Tak jest, panie generale. Przede wszystkim wycofać wóz z bagażem oficerów!
       - Proszę kłaniać się pięknie ode mnie panom z mojego sztabu. Dwie teki - na więcej nie pozwalam. Reszta bogom na ofiarę! Przyjmując oczywiście, że istnieją bogowie, którzy chcą wzbogacić się na wojnie, czego po moich ostatnich doświadczeniach wcale nie uważam za wykluczone.
       Starszy ogniomistrz oddalił się, pohamowawszy w ostatniej chwili instynktowną chęć podniesienia ręki. Widać było po nim, że przekazanie rozkazu generała nie będzie dla niego wielką przyjemnością. W bezpośrednim otoczeniu Luschkego rozkazy były jeszcze święte, między innymi dlatego, że nie zwykł był wydawać takich, które by i dla niego nie miały absolutnej ważności.
       Generał wsiadł do swego wozu i pochylił się nad mapą, nad którą siedział major Horn, jego szef sztabu. Major Horn odznaczał się rzadko spotykaną właściwością: umiał powstrzymać się od wszelkich komentarzy, a co jeszcze rzadsze, umiał wydawać nie budzące absolutnie żadnych zastrzeżeń zarządzenia nie pytając o nie przedtem generała Luschkego.
       Generał poklepał swego najbliższego współpracownika po ramieniu. Potem wezwał do siebie podporucznika Bracka. Luschke ściągnął inteligentnego młodzieńca do mapy i wskazał miejsce oznaczone jako lasek. Przed laskiem rozprzestrzeniało się pole, na prawo ciągnął się łańcuch wzgórz, na lewo las iglasty. Wszystko to, zaostrzając się na podobieństwo łopaty, zbiegało się w skrzyżowanie dróg.
       - A więc tutaj, panie podporuczniku Brack, znajdują się: batalion Hinrichsena, bateria Ascha, kompania łączności, oddziały saperskie i kolumna transportowa. Wszystkie te jednostki zostały odcięte przez Amerykanów. To jest pański cel. Osiągnie go pan z pewnością, przedzierając się w pojedynkę przez nasze piękne niemieckie lasy; jak panu wiadomo, pańscy amerykańscy przyjaciele prowadzą wojnę niemal wyłącznie na szosach pierwszej klasy.
       Tak głoszą wieści, a jakie jest moje zadanie, panie generale?
       - Żadnych działań bojowych. Niech oddziały podzielą się na małe grupy i spróbują przesączyć się na tereny nie zajęte przez nieprzyjaciela. Kto się przedrze i w dalszym ciągu nie będzie wiedział, dokąd pójść, niech się zamelduje w sztabie dywizji. I proszę nie zapominać o jednym: w mojej dywizji nie ma dziewcząt w mundurach. Wszystko, co pachnie kobietą, musi być przede wszystkim zabezpieczone. A bezpośrednio potem - żołnierze.
       - Zdaje mi się, że pana generała rozumiem.
       - Mam niepłonną nadzieję. A gdybym już pana nie miał zobaczyć, podporuczniku Brack, proszę, niech pan stara się o to, żeby wkrótce znowu można było robić dobre interesy z Niemcami. No i o to, aby nigdy już nie było wojny.
       - Zrobię wszystko, co będzie w mojej mocy - zapewnił podporucznik Brack.
       - Jestem skłonny mieć do pana pod tym względem zaufanie - powiedział Luschke przykładając na chwile prawą rękę do czapki.
       
       Podporucznik Asch wlókł się wolno w towarzystwie Kowalskiego przez okryty świeżą zielenią lasek brzozowy w kierunku stanowiska swojej baterii. Słońce świeciło łagodnie i mile przygrzewało. Ale ziemia była jeszcze wilgotna i pachniała deszczem. Wiosna próbowała delikatnie, ale uporczywie przeciwstawić się wojnie, która w swej ostatniej fazie jęczała i parskała.
       - Człowieku, ależ to komiczna banda! - powiedział bombardier Kowalski. - Że też właśnie ty musiałeś się dać zwerbować na członka tego stowarzyszenia.
       - Sądzisz, że jestem idiotą?
       - Jesteś podporucznikiem - powiedział Kowalski - ale to nie musi mieć nic wspólnego z twoim rozumem.
       - W każdym razie - powiedział podporucznik Asch - mamy jeszcze czterdzieści dwa naboje. Mniejsza teraz o to, czy je wystrzelamy w okolicę, czy też wrzucimy do pierwszej lepszej gnojówki.
       - Do ostatniego naboju! Człowieku, a może jesteśmy bohaterami? Kiedy później będę o tym opowiadał swoim dzieciom, będą się ze wzruszenia zalewały łzami.
       - Kowalski - powiedział podporucznik Asch i przystanął - przecież nie jesteś głupkiem.
       - Jestem bombardierem - powiedział tamten z godnością.
       - A mimo to, mój Kowalski! Amerykanie odcięli naszą jednostkę i jeszcze szereg innych. Ten pułkownik Hauk, który diabli wiedzą skąd się do nas przypętał, chce się przedrzeć. Jest w swej decyzji niezłomny - chce się przedrzeć z artylerią czy bez niej. Niech się przedziera!
       - Ależ, człowieku, jemu tylko chodzi o własną skórę. Spójrz na jego facjatę: urodzony handlarz bydłem z wyższym wykształceniem. Nie taki cielak jak ten Hinrichsen - raczej alfons, Chciałby, żebyśmy się wszyscy bili za niego.
       - A gdyby nawet! Powstrzymać go nie możemy.
       - Dlaczego nie? Po prostu zrobię drabowi parę dziur w oponach. Z takimi platfusami nawet pułkownik nie potrafi biegać.
       Podporucznik Asch roześmiał się i klepnął Kowalskiego po ramieniu. Kowalski potknął się o jakieś porozrzucane na ziemi części umundurowania. Dał potężnego kopniaka zasmolonemu hełmowi stalowemu, który potoczył się na porzucony karabin.
       - Wszystko już wieje - powiedział Kowalski - tylko pan podporucznik Asch ćwiczy się w braterstwie broni. A nam, jego kulisom, wolno ćwiczyć z nim razem.
       - Palisz się może do tego, żeby się dostać do niewoli?
       Bombardier przykląkł, podniósł leżący na ziemi chlebak, przeszukał go fachowymi chwytami i znalazł tabliczkę czekolady. Zbadawszy, czy czekolada nadaje się do spożycia, szerokim łukiem rzucił chlebak w krzaki.
       - Pytałem cię, czy już teraz chcesz pomaszerować do niewoli, ty grabieżco trupów!
       - Mam to w dupie! - powiedział tamten z całym spokojem i zaczął obwąchiwać czekoladę. - Chcę przewekslować się na cywila, to wszystko.
       - Tu, pod gołym niebem?
       - A gdzież, człowieku! Cóż mi pozostaje innego? Może myślisz, że naprzód zbuduję sobie tutaj wieś?
       - Jeżeli mamy pójść do cywila, to chyba dopiero u nas w domu.
       - U nas w domu? To daleko, diablo daleko, jeszcze jakieś siedemdziesiąt kilometrów.
       - Dzieliły nas kiedyś od naszego miasteczka tysiące kilometrów, więc jakoś sobie z tą parszywą resztą damy radę.
       Kowalski oddarł wreszcie papier ze znalezionej czekolady i wpakował ją do gęby. Po chwili, żując zawzięcie, powiedział: - Nie smakuje. Nic mi już, do licha, nie smakuje.
       - Jeżeli temu pułkownikowi Haukowi uda się przedrzeć, a nie uważam tego za wykluczone, wtedy wszyscy pożeglujemy za nim. Kierunek: dom. A tam girlandy, komitet powitalny, honorowe dziewice. Na rynku transparenty: "Witamy naszych powracających żołnierzy". Wieczorem bal żołnierzy frontowych w Bismarckshöhe, a wszystko to będziemy zawdzięczać naszemu ukochanemu pułkownikowi Haukowi.
       - Nie przerwiemy się - trwał w swym uporze Kowalski.
       - Najwyżej dotrzemy do skrzyżowania, ale na tym koniec. A na tym skrzyżowaniu rozsiadły się dwa amerykańskie czołgi, kto je sprzątnie?
       - My! A potem jazda naprzód z całą bandą, z całym bagażem. A w ojczystym miasteczku wielkie rozbrojenie i zdrowe wymyślanie na führera.
       - To mi się nie podoba - powiedział Kowalski po namyśle - a z drugiej strony, bardzo mi się podoba. Ale to byłoby prawie za piękne, żeby było prawdziwe. Przeszkadza mi tylko pysk tego draba; wygląda na takiego, który zostawił w domu wszystkie swoje uczucia. Chociaż kto wie, może poniewierają się gdzieś w Rosji. Nigdy się takich rzeczy nie wie dokładnie. Ale jedno, człowieku, wiem na pewno: tę wojnę, ja ci to powiadam, szlag już trafił - nareszcie!
       - Nie musisz mi tego mówić, nawet podporucznik to widzi.
       - Gdybym ja decydował, Asch, to powinieneś teraz zaraz rozpuścić tę bandę.
       - Ale nie ty tu decydujesz, Kowalski!
       Obeszli stos powyrzucanych skrzyń z amunicją. Pootwierano je i przeszukano. Nie zawierały one jednak nic poza amunicją strzelecką, która leżała teraz rozsypana na wilgotnej leśnej murawie.
       - Wyprzedaż w Wielkich Niemczech - powiedział Kowalski.
       - Dlaczego nie bierzemy w niej wreszcie udziału? Od szeregu dni nie mamy łączności z naszym dywizjonem. Od tygodni nikt nie wie, gdzie się znajduje sztab - pułku. Tylko od czasu do czasu krąży sobie po okolicy w swym samochodzie generał Luschke, ale i ten w pojedynkę nie osiągnie ostatecznego zwycięstwa.
       - Nie wiem dobrze dlaczego - powiedział Asch w zamyśleniu, wyginając pręt wierzbowy i wypuszczając go po chwili z ręki - ale nie chciałbym będąc sam w cywilu spotkać Luschkego jeszcze w mundurze.
       - Przecież Bulwa też nie będzie wiecznie nosił munduru. Możesz być zupełnie spokojny. A więc jakże? Wskakujemy wreszcie do cywila czy nie?
       - Jesteśmy w kotle, Kowalski. Jeżeli się stąd nie wydostaniemy, nie ulega wątpliwości, że przychwycą nas Amerykanie. Czy będziemy po cywilnemu, czy w mundurze, nie odegra to wówczas żadnej roli.
       - Człowieku, a jeżeli ja już nie chcę, jeżeli już dłużej nie mogę?
       - Wtedy, proszę bardzo, oglądaj sobie Amerykanów przez druty kolczaste, a ja będę chlał w domu za ostateczne zwycięstwo.
       - No dobrze - będę już chlał razem z tobą! Czego się nie robi dla towarzystwa?
       - A więc, Kowalski, ten pułkownik, który się dorwał do dowodzenia, będzie miał nasze artyleryjskie wsparcie. Po przedarciu się przez skrzyżowanie zwiejemy. Kierunek zawsze ten sam: ojczyzna. Wtedy będziemy się mogli zdemobilizować.
       - A jeśli to nie pójdzie po naszej myśli? Jeżeli nasi ostatni bohaterzy ze swoim pułkownikiem na czele utkną przed skrzyżowaniem? Albo jeżeli skrzyżowanie będzie wolne tylko kilka minut i my wcale nie przedostaniemy się przez nie z naszą baterią?
       Podporucznik Asch zamyślił się chwilę, potem skinął głową. - Masz trochę racji, Kowalski. I z tym musimy się liczyć. Ale nie będzie to takie trudne. Wpakujesz się bezpośrednio za naszymi bohaterami, i to na swoim motocyklu. Kiedy skrzyżowanie będzie wolne, popędzisz przed siebie w kierunku domu. Prosto do domu. Jako straż przednia.
       - A ty, co ty zrobisz?... A inni?
       - Już nam coś wpadnie do głowy. Liczne drogi prowadzą do restauracji mego ojca, jedną z nich znajdę na pewno.
       
       Kapitan Schulz, zastępca dowódcy rozwiązywanego nieustannie dywizjonu zapasowego artylerii i jednocześnie zastępca komendanta garnizonu, zaczai, jak to weszło już w zwyczaj w ciągu ostatnich dni, swoją służbę od gorączkowego przeglądania poczty. Czekał z utęsknieniem na pismo awansujące go na majora. Ale pismo nie nadchodziło.
       - Same bzdury! - powiedział ze wstrętem i szybkim ruchem odsunął na bok stos listów piętrzących się na biurku. - Bzdury niewarte funta kłaków.
       Był gorzko rozczarowany. Trapiło go potężnie, że awans kazał czekać na siebie. Spełnił swój obowiązek i powinność, miał więc pełne prawo oczekiwać tego również od innych, zwłaszcza że, jak w danym wypadku, chodziło o ostatnie decydujące sprawy w życiu żołnierskim. Kto jak kto, ale on przecież na to wyróżnienie zasłużył. Dlaczegóż więc nie przychodziło? A był już czas! Najwyższy czas!
       Kapitan Schulz opadł ciężko na dobrze wyściełany fotel dowódcy i zaczął rozmyślać. I tę funkcję spełniał gruntownie! - Te ptaszki z biura personalnego - mruknął pod nosem - nie stoją na wysokości zadania.
       Zastanawiając się w dalszym ciągu, dlaczego właściwie ptaszki te nie stoją na wysokości zadania, znalazł się w kręgu zbliżonych, ale bardzo deprymujących rozmyślań. Opanowała go dręcząca myśl, że wojna jednak przybrała bardziej katastrofalne formy, aniżeli to mógł przypuścić on, Schulz, znany i uznany wychowawca coraz to nowego materiału ludzkiego, znajdujący oparcie w rozsądku, dalekowzroczności i wierze. Dla tej wojny nawet biuro personalne zdaje się nie być przeszkodą, i to było czymś okrutnym.
       Schulz, wzór zawsze godny naśladowania, w pełni tego świadomy, był bliski utraty wiary w Wehrmacht. Ta ciągła zwłoka w awansowaniu targała jego nerwy. Dołączyła się do tego również świadomość, że dzieło jego życia, przetwarzanie cywilów w żołnierzy, zostało poważnie zagrożone. Materiał, który się dostawał w jego ręce, był niewiele wart. Dlaczego go nie awansowano?! Wierzył, że tylko on i jemu podobni mogliby zatrzymać koło historii. (W ostatnich latach, mimo że zajęcia w kasynie bardzo go pochłaniały, przeczytał kilka "Zeszytów szkoleniowych dla korpusu oficerskiego", co go uczyniło człowiekiem wykształconym.) Od szeregu dni był już przygotowany na to, by wyjść z wojska bez szwanku dla swojej godności. Ten akt mądrości dyktowała niepewna sytuacja ojczyzny, wytworzona przez coraz większą niemrawość i nieudolność półżołnierzy. Chciał jednak już jako major podać się skromnie do dymisji.
       Na razie był zdecydowany jeszcze trochę wytrwać.
       Krokiem słonia, z gniewną twarzą oficera sztabu skierował się do kancelarii komendy garnizonu. Odpowiadał na salutowanie względnie poprawnie, ale już nie z takim radosnym napięciem, jak to bywało dawniej. Wielkie zniechęcenie człowieka głęboko zawiedzionego zaczęło się coraz bardziej rysować na jego kanciastej twarzy.
       Pierwszy pisarz komendy garnizonu, bombardier Stamm, mały człowieczek o oczach lisa i ruchliwości łasicy, powitał go stosem meldunków, podań, formularzy, kwestionariuszy, ankiet, wniosków, list, wykazów i planów. Schulz machnął z niechęcią ręką ruchem niemal klasycznym, jak Herkules, który uważa sobie za ujmę oczyszczanie stajen.
       - Jutro - powiedział Schulz wyniośle, nie bez godności. - Albo pojutrze.
       Pierwszy pisarz, bombardier Stamm, kiwnął głową jak posłuszny osioł, ale oczy jego błyszczały chytrze. Było mu całkowicie obojętne, kiedy otrzyma podpisy i czy w ogóle jeszcze coś będzie podpisane. Stosownie do rozkazu zwrócił uwagę Schulza na pisma, które wpłynęły, reszta nic a nic go nie obchodziła.
       Modne w owym czasie nieczyste sumienie przełożonych było wygodną furtką dla podwładnych; podczas gdy pierwsi nie chcieli nic robić, ci drudzy istotnie nic nie robili.
       - Poza tym do miasta przybyły nowe jednostki wojskowe - zauważył bombardier - istny jarmark wojskowy.
       - Niech sobie przybywają - powiedział Schulz, otworzył swą wielką gębę i ziewnął potężnie. - Przychodzą i znowu odchodzą. Nikt się już w tym bałaganie nie rozezna.
       - Oczywiście nikomu nie wpada do głowy zwracać uwagę na tabliczki u granic miasta - powiedział skromnie i grzecznie wyglądający bombardier Stamm, który mimo oślich uszu doskonale słyszał, co w trawie piszczy. Wypowiedział to niezdyscyplinowanym, gawędziarskim tonem jedynie dlatego, ponieważ onegdaj sam dowódca skłonił go do tego. - Kto tam teraz czyta to, co się u nas drukuje.
       - Mam to w nosie! - powiedział Schulz i wzruszył potężnymi ramionami.
       Tabliczki - w zasadzie wypociny wyższych urzędów tyłowych - były właściwie wynalazkiem komendanta garnizonu, który, jak ogromna większość wojskowych ze służb, był zaprawiony w prowadzeniu ostrej wojny na papierze. Napisy te, sporządzone jak się należy alfabetem gotyckim, brzmiały: "Każda jednostka wojskowa, albo też część jednostki, zatrzymująca się w zasięgu komendy garnizonu dłużej niż dwanaście godzin winna niezwłocznie się zameldować i prosić o przydzielenie kwater. Samowolne zajmowanie kwater będzie karane w myśl przepisów wojennych z całą surowością".
       - Wydaje się - powiedział bombardier Stamm - że komendant garnizonu przywiązuje wagę do tego, by powyższe zarządzenie było jak najskrupulatniej wykonywane.
       - Niech sobie przywiązuje - powiedział kapitan i dotknął palcami swego nosa. Stwierdził, że koniec nosa jest zimny. Przypisał to złej cyrkulacji krwi. I pomyślał: "Tak to człowiek poświęca swoje zdrowie i co otrzymuje w zamian? Odkładają moją nominację na majora!"
       - Leżą tu trzy wnioski o przydzielenie kwater - powiedział niezwykle zasłużony pisarz komendy garnizonu kładąc przed Schulzem odpowiednie dokumenty.
       Schulz nie okazywał żadnego zainteresowania. Myślał o poważnym zakłóceniu swego stanu zdrowia, gapił się na wiszącą na ścianie mapę sytuacyjną. Amerykanie posuwali się naprzód w przerażającym tempie. Jeżeli pójdzie tak dalej, będą tu za trzy dni, a może i za dwa, bo przecież nie wszędzie są tacy Schulzowie, którzy do końca spełniają swój obowiązek. Zdaje się, że te fujary doprowadziły do klęski. Kto teraz pyta jeszcze o pozwolenie na kwatery? Trzy jednostki zachowały się poprawnie, pozostałych trzydzieści rozlokowało się nie myśląc wcale o tym, by otrzymać błogosławieństwo komendanta garnizonu.
       - Proszę zanieść całe to śmiecie do komendanta - powiedział Schulz. - Co mnie ci zorganizowani mar uderzy obchodzą!
       - Ale komendant zarządził, żeby od tej chwili tego rodzaju wnioski były przedkładane panu, panie kapitanie.
       - I to jeszcze! - zawołał Schulz z niechęcią. Potem krótko i z rozmachem, nie czytając ani jednego słowa, podpisał formularze. Odsunął je od siebie, jak gdyby go mierziły - prawdziwy żołnierz mógł tylko w ten sposób reagować na podania tych żałosnych dekowników tyłowych.
       Bombardier Stamm pochylił się i znowu podsunął jeden z trzech wniosków Schulzowi prosto pod nos. Schulz, zaskoczony, spojrzał na papier, po czym wziął go do rąk. Jakiś płatnik nazwiskiem Brahm, dowodzący kolumną transportową pod eskortą czterech ludzi, podporządkowany bezpośrednio Naczelnemu Dowództwu, prosił o przydzielenie kwatery przy ulicy Hindenburga 13, którą zresztą już zajął.
       Schulz pozwolił sobie na chwilę namysłu.
       - Ulica Hindenburga - zapytał wreszcie - leży u wylotu miasta, tuż obok lasu miejskiego?
       - Tak jest - odparł Stamm mrugając oczyma. - A dom numer trzynasty należy do kreisleitera.
       - Czyżby ten już zwiał? - zapytał Schulz.
       - Tak się wydaje - odparł bombardier i uśmiechnął się bez żenady.
       - No tak - odrzekł Schulz - dlaczegóż by nie? - Miał dla tych spraw pewne zrozumienie; oczywiście potępiał tego człowieka, ale niezbyt ostro, bo ostatecznie kreisleiter nie miał już powiatu, więc nie potrzebował nim kierować. Błędne zarządzenia jego przełożonych pozbawiły go prawie chleba. "W gruncie rzeczy - pomyślał tak oczytany ostatnio Schulz - jest to tragiczne".
       Schulz rozmyślał teraz o tym, że jego własna sytuacja nie różniła się tak bardzo od sytuacji kreisleitera. Naczelne Dowództwo, którego biuro personalne lekkomyślnie zwlekało z awansowaniem go na majora, wyraźnie zawodziło, dywizjon zapasowy artylerii topniał, wszyscy mieli w nosie komendanturę garnizonu, a więc po co się tu użerać? Dla kogo? Kto to potrafi uznać i uszanować? Tej hołocie wystarczy komendant. Zastępca komendanta jest tu niepotrzebny.
       A jednak! "Trzeba - rozważał Schulz - kuć żelazo, póki gorące. To jest tak zwana ekonomia stosowana. I dopóki jeszcze poczta jako tako funkcjonuje, zawsze może nadejść pismo: ťMianuję pana majoremŤ."
       - A więc kolumna transportowa! Co właściwie te draby transportują?
       - Chyba tylko to, co przedstawia największą wartość - odrzekł bombardier i na jego twarzy pojawił się szeroki uśmiech.
       - Niech ten płatnik zamelduje się u mnie. - Schulz uśmiechnął się z wyrafinowaną wyższością tyrana w miniaturze. - Ale możliwie szybko. Jeszcze dzisiaj. "Kto wie - pomyślał - co się stanie jutro. Jutro to może być już musztarda po obiedzie."
       Schulz podniósł się potem, jak zwykle majestatycznie, by złożyć tradycyjny meldunek przedpołudniowy dowódcy, zamienić z nim równie tradycyjne spojrzenie świadczące o poczuciu wspólnoty i zameldować: "Żadnych niezwykłych wydarzeń!"
       Komendant, jowialny pan pod pięćdziesiątkę, o tępawych oczach koloru czerwonego wina i starannie pielęgnowanym barytonie, przywitał swego "kochanego Schulza" jak przyjaciela, poprosił go, by usiadł, poczęstował cygarem i zapytał o stan zdrowia.
       - Dobry - powiedział Schulz nieco zdziwiony. Był przyzwyczajony do koleżeńskiej życzliwości, ale to zainteresowanie graniczące z troskliwością budziło w nim nieufność. - Jestem zupełnie zdrów, panie podpułkowniku.
       - To mnie cieszy - rzekł podpułkownik z serdecznością prawie już niepokojącą, choć Schulz należał do ludzi, których zahartowały już różne kataklizmy. - To mnie cieszy ze względu na pana. Niestety o sobie tego powiedzieć nie mogę, drogi kapitanie Schulz, moje zdrowie pozostawia wiele do życzenia.
       - Bardzo mi przykro - wtrącił Schulz ostrożnie.
       - Dziękuję - odparł podpułkownik swym śpiewnym głosem. Robił wrażenie nieco wzruszonego. Mam niemałe kłopoty z nerkami. Najwyższy czas, żeby coś przedsięwziąć.
       - Tak jest - powiedział Schulz i cały zamienił się w słuch.
       - Jak to dobrze - podpułkownik spoglądał na Schulza niemal czule, jak kochający ojciec lub brat - jak to dobrze, że mam takiego wspaniałego zastępcę. Ułatwia to sprawę po prostu kolosalnie. Obejmie pan komendę garnizonu. Jeszcze dzisiaj wyjeżdżam do uzdrowiska Kissingen.
       Schulz patrzył na podpułkownika nie mogąc wykrztusić ani słowa. Siedział jak skamieniały - nieruchomy i szary. Działy się z nim dziwne rzeczy. Nie orientował się dobrze, czy ma podziwiać sprytny wykręt starego, czy go potępiać.
       - A więc - powiedział podpułkownik z nieco wymuszoną jowialnością - jesteśmy ze sobą zgodni. Moim zdaniem, nikt bardziej od pana nie nadaje się na stanowisko komendanta, mój drogi kapitanie Schulz. Dziś po południu obejrzy pan sobie wyszkolone ostatnio oddziały, które mają pójść na front, i odprawi je pan. Mowa, która ma być przy tej okazji wygłoszona, została już opracowana i jest do pańskiej dyspozycji. Niechże pan wreszcie wprowadzi do tego interesu trochę ruchu i rozmachu.
       Schulz zaniemówił. Podsunięto mu "czarnego Piotrusia". Jak się u licha go pozbyć?
       - Za jakieś dwadzieścia cztery godziny - kontynuował podpułkownik - zjedzie tutaj dywizja "Pantera" albo jej resztki.
       - Kto taki? - zapytał Schulz głuchym głosem. Okoliczność, że właśnie on wyciągnął "czarnego Piotrusia", nasunęła mu, po raz pierwszy w życiu, wątpliwość co do jego żołnierskiej zręczności, nie broń Boże co do jego żołnierskich przymiotów, które stanowiły zupełnie inny rozdział. - Jaka dywizja?
       - Dywizja "Pantera". Zna ją pan chyba? Dowódcą jej jest generał-major Luschke.
       - Znam - wykrztusił z siebie Schulz po dłuższej chwili.
       
       Łagodne słońce wiosenne rzucało swe promienie na skąpo obrośniętą włosami czaszkę pułkownika Hauka. Zdjął czapkę i ocierał starannie jej wilgotną podszewkę. Obok niego siedział na pniu porucznik Greifer i przyglądał się swoim wielkim łapom, które widocznie bardzo mu się podobały.
       - Przygotowania - zaczai porucznik - są właściwie zakończone. Miejmy nadzieję, że to wystarczy.
       Hauk, zatopiony w myślach, skinął głową, jak gdyby potwierdzał diagnozę młodszego kolegi, a równocześnie nie wykluczał, że jest ona niezupełnie trafna. - Tak. Wystarczy - oświadczył ze spokojem. I z jeszcze większym spokojem dodał: - Musi wystarczyć.
       - Nie jest sprawą bez znaczenia - powiedział Greifer - kto to wszystko poprowadzi. Wydaje się, że ten gruby major, jeśli się nie mylę - Hinrichsen, nie jest niedołęgą. Trzeba go tylko mocno naciskać.
       - Zostało to już przewidziane - powiedział pułkownik Hauk. Mówiąc to spojrzał w kierunku leśniczówki, w pobliżu której siedzieli. Na drewnianej werandzie wygrzewała się na słońcu jakaś dziewczyna rozparta na krześle. Mocno opięta bluzka była nieco rozchylona, spódnica trochę zadarta, dziewczyna siedziała z wyciągniętymi nogami. Zmysłowa, lalkowata twarz lśniła w słońcu, krucze włosy opadały na ramiona.
       - Tego gatunku - zauważył Greifer bez żenady mamy na kopy.
       - Nie tutaj - powiedział Hauk.
       - Ale o dwadzieścia kilometrów stąd. - Greifer rozstawił swe mocne nogi i uśmiechnął się. - To typ użyteczny, tylko że mamy go więcej niż pod dostatkiem,
       Siedząca na werandzie dziewczyna imieniem Barbara obróciła się w drugą stronę. Miała krzepkie uda. Nawet Greifer, który do wdzięków kobiecych odnosił się z podejrzaną obojętnością, nie mógł temu zaprzeczyć. Wyprostowała się ruchem rozbawionej kotki, spojrzała w stronę obu oficerów i podniosła rękę.
       Pułkownik również podniósł rękę i kiwnął nią. Greifer wyciągnął na dowód entuzjastycznej serdeczności obie ręce, mruknąwszy równocześnie pod nosem: - Należałoby ją odtransportować.
       - Ma swoje zalety - powiedział Hauk rozmarzony
       - Inne mają je także, ale są tańsze.
       - Nigdy nie była zbyt droga.
       - To się może jednak stać. Zawsze lepiej dzielić na połowę niż na trzy części. Albo raczej na cztery, jeżeli doliczymy płatnika Brahma.
       - Tak daleko jeszcześmy nie zaszli - powiedział Hauk i zwrócił swą szarą, niemal pozbawioną konturów twarz w stronę nikłego wiosennego słońca, nie odczuwając nic innego poza umiarkowanym ciepłem. - Tak daleko jeszcze nie.
       - Ale jesteśmy tuż przed tym! Ostatnie skoki powinniśmy robić bez niepotrzebnego balastu A ta Barbara jest balastem.
       Siedząca na werandzie Barbara rozkoszowała się wiosennym słońcem jak letnią, mile usypiającą kąpielą. Wojna nic a nic ją nie obchodziła. Uporała się jakoś z towarzyszącymi jej objawami. Ponadto czuła, że zbliża się koniec. Jeszcze tylko godziny, najwyżej dni, a będzie miała wszystko poza sobą. Zależało wyłącznie od Hauka, żeby wyszła teraz cało i żeby odniosła jakąś korzyść. Zrobiła dla niego, co mogła, a było to zaiste niemało. Więc i on zrobi chyba, co będzie mógł, i będzie to również niemało. Takie rachunki płaciła wojna, o ile się miało szczęście. Tak, trzeba było mieć szczęście...
       Barbara przyglądała się Haukowi, który siedział chłodny, szary, nieprzystępny, wyprostowany, nieco sztywny. Tak wyglądał zawsze, kiedy nie był sam. Tylko gdy byli we dwoje, stawał się inny. Zupełnie inny. Na myśl o tym uśmiechnęła się, ale w uśmiechu tym nie było ani cienia tkliwości.
       Czując na plecach ciepło słoneczne Barbara zauważyła, że do Hauka i Greifera podszedł jakiś otyły oficer. Wydawało się, że olbrzymia piłka toczy się niezgrabnie po ziemi. Mimo oddalenia usłyszała mocne stuknięcie obcasami. Zmrużywszy oczy zobaczyła, jak grubas podniósł energicznym ruchem swe ramię. Potem zamknęła oczy i nie słyszała już nic więcej. Dziarski, gruby oficer sztabowy nie wzbudził w niej zainteresowania, było jej obojętne, o czym oni tam gadają.
       - Niechże pan stanie w pozycji spocznij, panie majorze Hinrichsen - powiedział pułkownik Hauk.
       - Proszę usiąść - zaprosił majora Greifer wskazując mu miejsce swoimi wielkimi łapami i pomyślał: "Grubasie, daj wypocząć swemu olbrzymiemu tyłkowi, zanim spoczniesz może na wieki.
       Major Hinrichsen przysiadł się do Hauka i Greifera zajmując miejsce na leżącym w ich pobliżu klocu. Posapywał, po twarzy jego, przypominającej księżyc w pełni, spływały krople potu,
       Hauk i Greifer przyglądali się tej kupie mięsa w mundurze oficerskim z pewną nieufnością. Uspokajały ich jednak: Złoty Krzyż Niemiecki lśniący na bluzie majora, odznaka szturmowa piechoty ze srebrnym okuciem za walki wręcz.
       - Jestem rad, panie majorze Hinrichsen - powiedział pułkownik Hauk monotonnym, spokojnym, niemal obojętnym głosem - żeśmy doszli do porozumienia.
       - Żaden prawdziwy żołnierz niemiecki - oświadczył major Hinrichsen z mocą - nie idzie dobrowolnie do niewoli. - Wydawało się, że jest o tym głęboko przekonany.
       - Poglądy nasze są zgodne - zapewnił pułkownik Hauk rzuciwszy okiem w stronę Greifera, który się lekko uśmiechał. - Mój adiutant poinformuje pana o bliższych szczegółach.
       Greifer otworzył mapę i zaczął suwać swymi łapskami wśród znaków topograficznych, jak gdyby chciał je wymazać.
       Po chwili powiedział: - Godzina X - przygotowanie ogniowe z moździerzy, dział piechoty i ciężkich karabinów maszynowych na skrzydłach.
       Pułkownik wiedział: mają tylko dwa moździerze, ani jednego działa piechoty i zaledwie jeden karabin maszynowy, amunicji jest niewiele. Nie wystarczyło czasu, by określić dokładnie cele.
       - Tak jest, to jasne - powiedział Hinrichsen.
       Greifer ciągnął dalej: - Godzina X plus piętnaście minut - atak czołowy dokonany przez ochotniczy, wzmocniony batalion piechoty. Wsparcie ataku ze wzgórz na prawo od szosy przez skomasowane jednostki. Cel: skrzyżowanie dróg. Bateria Ascha zwalczy stojące tam czołgi ogniem na wprost.
       Pułkownik wiedział: batalion piechoty jest zdziesiątkowany i posiada siłę bojową zaledwie jednej kompanii. Na ochotników liczyć nie można. Wsparcie ataku z prawej to rzecz niemożliwa. Pole ostrzału baterii Ascha jest mocno ograniczone.
       - Tak jest. A więc dokonamy tego - oświadczył Hinrichsen.
       - Pan tego dokona - powiedział pułkownik. - Wiem, że mogę zdać się na pana.
       Dwucetnarowy Hinrichsen wyprostował się, stanął na baczność ze zdecydowaną miną i uroczyście uścisnął bezwładną, gładką rękę pułkownika. Greifer uśmiechał się szerzej niż zazwyczaj. Uścisk jego ręki robił wrażenie uroczystej przysięgi niezłomnych mężów.
       - A tego oficera artylerii - domagał się Hinrichsen - tego Ascha, musi się pociągnąć do odpowiedzialności. To hańba! W tak ciężkich chwilach, jakie obecnie przeżywa nasza ojczyzna, jest to właściwie równoznaczne ze zdradą.
       - Zapewne - powiedział pułkownik Hauk myśląc przy tym, że nie ma teraz czasu na takie subtelności. - Zapewne. Kiedy uda się nam przedrzeć, będzie musiał odpowiadać za to.
       - Może zwołamy sąd doraźny - zaproponował usłużnie Greifer - żeby zupełnie nie wyjść z wprawy.
       - Pomówimy o tym później - oświadczył pułkownik Hauk lakonicznie.
       Hinrichsen obrócił swoje cielsko o sto osiemdziesiąt stopni i udał się do żołnierzy. Hauk i Greifer patrzyli przez chwilę w jego kierunku, potem spojrzeli na siebie.
       - Jeżeli kto - powiedział Greifer - to ten! Ten walczy jeszcze o Wielkie Niemcy. Odwaga jego pozostaje w stosunku odwrotnie proporcjonalnym do jego rozumu. A rozum ma mikroskopijny.
       Hauk uśmiechnął się nieznacznie. Spojrzał znowu w stronę werandy, na której kąpała się w słońcu wiosennym Barbara. Zmrużył nieco oczy.
       - Jest naprawdę zupełnie miła - powiedział Greifer - ale możemy mieć dziesięć z tego gatunku za dziesiątą część tego, czego mogłaby teraz żądać. Żaden kociak, choćby najlepszy w łóżku, nie jest tyle wart.
       - Ona wie bardzo dużo - mruknął Hauk jakby do siebie.
       - Jeden powód więcej - powiedział Greifer z przekonaniem - żeby postarać się, by z tym, co wie, niewiele mogła począć.
       Pułkownik uznał za zbyteczne odpowiedzieć na uwagi Greifera. Wyglądało prawie na to, że ich wcale nie słyszy i uważa przyjmowanie ich do wiadomości za niegodne siebie. Ale Greifer wiedział, że pułkownik ma dwoje wspaniale funkcjonujących uszu.
       - Cały zbyteczny bagaż - powiedział Greifer poufałym tonem - wyrzuciłem z wozu, oczywiście za pozwoleniem pana pułkownika. A tymczasem ta dama nazbierała sobie tyle rzeczy, jak by była przynajmniej generałem. Nie chcę niepotrzebnego balastu. Sam poprowadzę wóz.
       - Proszę podprowadzić wóz na skraj lasu - powiedział pułkownik - a kiedy skrzyżowanie będzie wolne...
       - Za trzydzieści minut?
       - Za dwadzieścia.
       - Im wcześniej, tym lepiej. Udaję się więc na miejsce startu. - Greifer wszedł do lasu nie spojrzawszy na Barbarę, którą przed chwilą skreślił ze swego wykazu transportowego.
       Pułkownik podniósł się powoli. Strzepnął starannie kurz ze swojego siedzenia, nałożył czapkę i poprawił pas. Potem ruszył w kierunku werandy.
       - No i cóż, moja panno? - zapytał.
       - Nic - odpowiedziała Barbara uśmiechając się mechanicznie.
       - Zaraz wrócę - oświadczył pułkownik i skinął jej głową.
       - Dobrze.
       - Poczekasz tu na mnie.
       - Poczekam, aż wrócisz.
       Hauk skinął znowu głową i nie oglądając się odszedł, zatopiony w myślach.
       Doszedł do skraju lasu. Zebrali się tu pod wodzą majora Hinrichsena jego żołnierze, aby zaryzykować stąd przedarcie się w kierunku skrzyżowania.
       - No, teraz możemy zaczynać - powiedział pułkownik.
       
       Wolno, jak gdyby niósł jakiś znaczny ciężar, wysiadł kapitan Wedelmann ze swego wozu. Skinął głową w stronę kierowcy, który w odpowiedzi musnął jednym palcem brzeg swej czapki. Wedelmann tupnął zdrętwiałymi nogami i spojrzał na oznakę dywizji - była nią czarna pantera na białym tle - zawieszoną na drzwiach szkoły.
       Wedelmann, wysoki, wychudzony, o smutnej twarzy jamnika i zmęczonych ruchach robotnika transportowego, zwrócił się do człowieka siedzącego w otwartym wozie, który uderzająco wąskimi rękami manipulował przy guzikach swego szerokiego płaszcza. Człowiek ten, wyglądający niezwykle młodo, odrzucił szybkimi ruchami swą gumową powłokę, jak gdyby musiał się od niej jak najprędzej i za wszelką cenę oswobodzić. Spod powłoki ukazała się dziewczyna.
       - To nie potrwa długo, Magdo - zwrócił się do niej Wedelmann. - Generał jest zwolennikiem szybkich decyzji.
       - Nie myśl o mnie podczas rozmowy z nim - powiedziała Magda, dziewczyna o ziemistej twarzy Madonny. - Nie musisz się o mnie kłopotać. Jakoś już dotrę stąd do twego rodzinnego miasta. A tam poczekam na ciebie.
       - Jeżeli nawet będzie niezbyt przyjemnie, Magdo, i tak przecież za trzy, cztery dni wszystko się skończy.
       - Za dwa dni - powiedział kierowca, jak gdyby odczytywał rubrykę z cennika na skarpetki.
       Wedelmann znalazł tę cichą dziewczynę, Magdę, o ciemnych, jakby o pomoc błagających oczach - na ulicy. Stała na peryferiach bezlitośnie w nocy zbombardowanego miasta, brudna, w na pół spalonej sukni, samotna i bezbronna. Nie mówiła ani słowa - tylko jej oczy zdawały się wołać o pomoc. Rodzice Magdy, uchodźcy ze wschodu, znaleźli tutaj schronienie u dalekich krewnych. Teraz nie żyli. I krewni, i rodzice. A Magda nie wiedziała, co ze sobą począć. W ten sposób zetknęła się z Wedelmannem. Wydarzyło się to pięć dni temu.
       - W ciągu dziesięciu minut - powiedział Wedelmann - będę coś wiedział o moim dalszym przydziale. Przyjmując oczywiście, że generał znajduje się na stanowisku dowodzenia, co u Luschkego wcale nie jest rzeczą samo przez się zrozumiałą.
       Generał-major Luschke był na stanowisku dowodzenia. Mały, zgarbiony, w pofałdowanym, wystrzępionym mundurze klęczał w sadzie za szkołą na rozpostartym szeroko kocu wojskowym w niebieskie i czerwone pasy. Obok niego stała otwarta skrzynia, przed nim leżały dwie teki. Miało się wrażenie, że sortuje, kontroluje i odkłada części ubrania.
       - Witam pana, Wedelmann - powiedział i spojrzał przelotnie na kapitana nie przerywając pracy. Lustrował właśnie parę swoich kalesonów, które całkowicie utraciły pierwotny kształt i miały na tyłku całą masę cer.
       - Proszę o pozwolenie zameldowania panu generałowi...
       - Chce mi pan zameldować więcej i coś innego, niż wyczytałem w pańskim meldunku radiowym? Nie? W takim razie niech pan nic więcej nie melduje Wcale się nie palę do tego, żeby każde katastrofalne sprawozdanie słyszeć po raz drugi czy trzeci. Wystarczy mi to, co przeczytałem. Aż do sądnego dnia.
       Luschke obejrzał dokładnie, sztuka po sztuce, sześć par kalesonów, dwie wybrał, resztę odrzucił z lekceważeniem na bok. - Cóż pan chce teraz począć, Wedelmann?
       - Co pan generał rozkaże!
       Luschke rzucił za siebie szerokim ruchem parę lakierowanych butów, nawet jej się dobrze nie przyjrzawszy. - Co pan generał rozkaże! - powtórzył powoli. - Do ostatniej sekundy mam rozkazywać. Nikt tego ze mnie nie zdejmie - dodał prawie szeptem. - I nikt też zdjąć nie może.
       - Reszta mojego sztabu - powiedział kapitan Wedelmann - to trzech oficerów, dwunastu podoficerów i czterdziestu dwóch szeregowców. Jesteśmy po części uzbrojeni. Mamy około trzydziestu karabinów i dwa karabiny maszynowe. Tylko zapas amunicji...
       - Wedelmann! Czy naprawdę wierzy pan w to, że wróciwszy do swoich żołnierzy zastanie pan czterdziestu dwóch?
       - Panie generale!
       - A może mniej?
       - Na pewno - odparł Wedelmann, szczerze, po męsku zmartwiony, starając się dać do zrozumienia, że nie chce się bynajmniej uchylać od odpowiedzialności. - Teraz zdarza się raz po raz, że niektórzy żołnierze... w pojedynkę...
       - Dezerterują!
       - Tak jest, w normalnych warunkach można by to tak nazwać. Ale...
       - Wedelmann powiedział generał-major Luschke z niezmąconym spokojem i z rozmachem odrzucił mundur galowy. - Czy pan jeszcze ciągle wierzy w swego führera? W Wielkie Niemcy? W germańskie panowanie nad światem?
       Kapitan Wedelmann stojąc prawie na baczność nie odpowiedział ani słowa. Wyglądał tak, jakby usłyszał druzgocący wyrok na siebie. Przyjmował go do wiadomości, ale chciał zachować przy tym żołnierską postawę.
       - Panie Wedelmann, postawiłem panu pytanie. Czy nie otrzymam żadnej odpowiedzi?
       - Odpowiedź moja - odparł Wedelmann z wysiłkiem brzmi: nie! Nie wierzę już w nic. - I dodał ledwie dosłyszalnie: - W nic.
       - To chyba za wiele - odrzekł Luschke ze spokojem. - Ale w każdym razie nie wierzy pan w tego... Trzeba było dużo czasu, Wedelmann, żeby i pan zaczął tak myśleć. Kosztowało to nas wszystkich bardzo drogo.
       - Nie rozumiem tego - powiedział Wedelmann bezradnie. Nie wstydził się swojej słabości. - Nie rozumiem siebie i w ogóle nic nie rozumiem. Mam tylko jedno wytłumaczenie na wszystko, co się stało: obłęd.
       Generał wyciągnął z pudełka wspaniałą wstążkę orderową, wygładził ją pięścią, a potem podarł. Zwisające strzępy wyglądały żałośnie. Luschke uśmiechnął się pogardliwie. - Podły gatunek - powiedział po chwili. Pojękując wstał i podparł się pod boki. Twarz miał boleśnie wykrzywioną. - Jestem jednym z najmłodszych generałów niemieckich i jednym z najstarszych żołnierzy armii. Za młody, by umierać, za stary, żeby żyć dalej. Urodziłem się prawdopodobnie o pół wieku za późno.
       - Bez pana generała...
       - Niech pan to zostawi, Wedelmann. Dosyć już tych toastów, rzygać mi się chce od nich, poza tym nie mam czasu. Muszę tu zrobić całkowity porządek.
       Generał odsunął nogą stos bielizny, chwycił paczkę listów polowych i zaczął je przerzucać. Miało się wrażenie, że skupił się na tej czynności całkowicie. Wedelmannowi, który stał przed nim z pokorną miną, wydawało się na krótką chwilę, że w ogóle dla Luschkego i jego świata nie istnieje.
       Nagle Luschke rzuciwszy listy na ziemię zapytał: - Wedelmann, co by pan zrobił, gdyby ta wojna była dla pana skończona; teraz, tutaj, w tym momencie? Co by pan zrobił?
       - Ożeniłbym się - odparł tamten bez namysłu.
       - Więc niech pan to zrobi - powiedział Luschke bardzo serdecznie.
       Wedelmann stał nieruchomo. W jego wiernych oczach jamnika malowało się bezgraniczne zakłopotanie. Nikt poza Luschkem nie umiał go w nie wprawiać. Ale ta terapia przy pomocy bezlitosnych i celnych szoków miała błogosławione skutki.
       - Skoro pan wie już, z kim się pan chce ożenić, niech pan to zrobi. Tutaj nie będzie pan więcej potrzebny. Pański dowódca dywizji udziela panu chętnie wymaganego pozwolenia na ożenek i może niezbyt chętnie, ale bez cienia ubolewania mówi panu: żegnam.
       - Panie generale...
       - Żegnam pana, drogi panie Wedelmann. Może jeszcze zobaczymy się kiedyś w tym żołnierskim życiu, niech się to jednak stanie tylko wtedy, jeżeli nie da się tego uniknąć pod żadnym pozorem. Proszę to sobie zapamiętać. Najbliższym miejscem postoju dywizji i, jak tego jestem prawie pewien, ostatnim, jest nasze stare miasto garnizonowe. Mam wrażenie, że będzie pan starał się tam zapuścić korzenie. A więc niech pan będzie zdrów! Niech pan zapomni Bulwę, niech pan, o ile to możliwe, wymaże go ze swej pamięci. Razem z całą wojną.
       Generał-major Luschke ukląkł znowu i pewnymi ruchami, ale niedbale zaczął wkładać resztki swych rzeczy do obu tek. Zachowywał się tak, jak gdyby żaden Wedelmann teraz już nie istniał i poza skromną zawartością dwóch tek nie było już nic na świecie.
       Wedelmann miał wrażenie, że widzi swego generała po raz ostatni. Patrzył przez chwilę na tego człowieka o krótkim karku i włosach, które pokryła siwizna, podobnego do karzełka, ubranego w pomięty, pofałdowany, wyliniały mundur.
       Stał w milczeniu przez czas jakiś, później sprężyście zasalutował. Po sekundzie zrobił w tył zwrot i odszedł nie zachowując już wojskowej postawy. Ramiona miał opuszczone, buty wlokły się leniwie przez zapyloną ścieżkę. Jego służba była zakończona.
       Przeszedł przez sad, znalazł się na szosie, na której stał jego samochód. Kierowca spojrzawszy na niego usiadł za kierownicą i zapuścił silnik. Magda patrzała na Wedelmanna szeroko otwartymi oczami.
       - No i co? - zapytała. - Co stanie się teraz?
       - Pobierzemy się - powiedział Wedelmann.
       - Nie, to chyba niemożliwe!
       - Pobierzemy się. Chcę wreszcie wiedzieć, gdzie jest moje miejsce. Muszę mieć człowieka, na którym mógłbym się oprzeć.
       - W takim razie pobierzemy się.
       
       Bombardier Stamm, wielce ceniony pierwszy pisarz komendy garnizonu, ominął z powodzeniem liczne rafy, zanim udało mu się wylądować w tym względnie bezpiecznym porcie. Miał nadzieję, że będzie tu mógł, jak to bywało dotychczas, leniuchować na całego. Leniuchował też, ale w ostatnich tygodniach wyglądało na to, że to muzeum wojenne zmieniło się w dworzec przeładunkowy. Stammowi, przy jego wyraźnych skłonnościach do spokojnego trybu życia, było to bardzo nie na rękę. Zaczął się jednak z tym godzić, ponieważ część tego, co się tu przewalało, przemycało i magazynowało, pozostawała w komendzie garnizonu. W średniowieczu podobna procedura nosiła nazwę składowego.
       Bezceremonialny odwrót rzekomo chorego na nerki podpułkownika do spokojnej przystani uzdrowiska Kissingen oraz równoczesna, honorowa - tak ją określano - nominacja kapitana Schulza na komendanta garnizonu sprawiały Stammowi nowe, dodatkowe kłopoty. Potem jednak zorientował się, że nawet wojowniczy Schulz nie ma zamiaru, jak to przewidział wódź naczelny, pozostawać na swym stanowisku "aż do ostatniego tchnienia". Bojowe serce "niezłomnego" również zaczynało powoli bić po cywilnemu.
       - Małżonka pana kapitana - zameldował Stamm swemu nowemu dowódcy pochłoniętemu intensywnym opracowywaniem listy zapasów żywnościowych.
       - Tutaj? - zapytał Schulz nie kryjąc, że jest niemile zaskoczony. - W komendzie garnizonu?
       - Małżonka pana kapitana - obwieścił Stamm układnie - czeka już od kwadransa w przedpokoju.
       - Niech czeka dalej - zadecydował Schulz niemal władczo. I znowu pochylił się nad wykazami zmagazynowanych w obrębie garnizonu zapasów żywności. Zastanawiał się z wielką ostrożnością nad tym, czy nie podzielić prowiantów przede wszystkim między żołnierzy, a potem także i między ludność cywilną. "W każdym razie - myślał - należy kierować się tutaj nie tylko potrzebą, ale również stopniem i godnością tych, którzy przydział otrzymują".
       - Małżonka pana kapitana - oświadczył bombardier Stamm,
       który ciągle jeszcze sterczał w kancelarii - gawędzi sobie tymczasem z panem płatnikiem Brahmem - Brahm? Któż to taki?
       - To dowódca owej kolumny transportowej, która się rozgościła w domu kreisleitera przy ulicy Hindenburga trzynaście.
       - Niech także zaczeka - zadecydował Schulz znowu niemal władczo.
       Powoli zaczynał rozsmakowywać się w swojej wybitnej roli, która mu jeszcze przypadła tuż przed zamknięciem budy i która, wolno mu było mieć to głębokie przekonanie, była godna majora Co się zaś tyczyło zapasów żywności, to Schulz wyliczył sobie, że należałoby wziąć pod uwagę skierowanie pewnych środków żywności do odpowiednich kanałów. Na przykład mąkę dostarczyć cetnarami zasłużonemu piekarzowi. W tym wypadku piekarzowi Schulza, oczywiście w trosce o ludność cywilną.
       - Niech mi wolno będzie zwrócić uwagę pana kapitana - powiedział Stamm, który ciągle jeszcze nie opuszczał kancelarii - że małżonka pana kapitana i pan płatnik gawędzą na temat kwater, przy czym, żeby tak powiedzieć...
       - Co takiego? - Schulz zerwał się, walnął ręką o stół, udał oburzonego. - Zaraz z tym zrobimy porządek... I co to was w ogóle obchodzi, pętaku! Na co wy sobie pozwalacie?! Są sprawy, których jako pierwszy pisarz dowództwa w ogóle nie powinniście słyszeć - zrozumiano? Poza tym, mój gołąbku, skąd wy do tego, żeby podsłuchiwać moją żonę?
       - Tylko w interesie pana kapitana! - zapewnił Stamm starając się wywołać wrażenie wierności i oddania.
       - Mam nadzieję - powiedział Schulz z ową hałaśliwą, niebezpieczną pewnością, właściwą tylko zadufanym w sobie przełożonym. - Słuchajcie no, Stamm! Taka komenda garnizonu to nie pensjonat dla dziewcząt - zwłaszcza w takich czasach, kiedy chodzi o głowę. Potrzebni są współpracownicy, którym można ufać. Tu przywiązuje się wagę do tajemnicy, tu mogą zapaść wyroki śmierci. Pomyślcie o tym. Jedno słowo za dużo, a nigdy już nie otworzycie swojej gęby, zatracona ofermo! Zrozumiano?!
       - Przecież jestem dyskretny i można się zdać na mnie - wyrecytował Stamm odgrywając rolę szlachetnego bohatera, która przyniosłaby zaszczyt niejednemu teatrowi prowincjonalnemu.
       - Mam niepłonną nadzieję - odparł Schulz wyraźnie ucieszony tak skwapliwą służbistością. - A teraz przyprowadźcie mi tutaj moją żonę.
       Stamm opuścił pokój. Po chwili zjawiła się Lora Schulz. Podeszła do męża, usiadła na jego biurku i założyła nogę na nogę. Patrzyła na niego tak, jak by go chciała kupić, ale nie była jeszcze zdecydowana, ile ma wydać pieniędzy.
       - Co to ma znaczyć! - powiedział Schulz karcąco. - Przecież to nie burdel!
       - Nie? - zapytała Lora. - Na pewno nie?
       - Zabierz swój tyłek z biurka dowódcy!
       - A gdzież go mam umieścić? Czy istnieje lepsze miejsce dla waszych rozkazów?
       - Loro! Już kilkakrotnie zabraniałem ci odwiedzać mnie w moim lokalu urzędowym. I to wyraźnie. To po prostu nie przystoi. Narażasz na szwank dyscyplinę i powagę urzędu. Im wyższy urząd, tym ważniejsze jest przestrzeganie form. Można to wyczytać w instrukcjach. Oczekuję, że się nareszcie do tego dostosujesz!
       - Boisz się, żebym cię nie zaskoczyła? Nie obawiaj się. Nie jestem zazdrosna. O ciebie z pewnością nie. Po co?
       - Loro! Czego ty tu chcesz? Dlaczego grasujesz w moim lokalu urzędowym? O czym gadasz z tym płatnikiem?
       - Potrzebuje przyzwoitej kwatery, Fryc. Daj mu jakąś, przecież jest tyle miejsca. Musi gdzieś złożyć skrzynie. A ma kupę tych skrzyń. O wiele za dużo jak na takiego młodego człowieka.
       Schulz zachowywał pozory oburzenia. Jego kanciasta twarz promieniała uczciwością mającą zaskakujące cechy prawdy.
       A teraz wynoś się! Nie przypuszczasz chyba, że ja, komendant garnizonu... Nie sądzisz chyba, że człowiek taki jak ja...
       - Właśnie, że sądzę!
       - Co takiego?
       - Sądzę, że jesteś zdolny do niejednego. A jakże to wygląda, Frycku, z uczuciami rodzinnymi, które przecież podobno należy pielęgnować. Zaopatruj więc swoją rodzinę!
       - Wynoś mi się stąd!
       - W mojej piwnicy jest jeszcze pusty jeden cały kąt. - Powiedziałem, wynoś się stąd!
       - Ale, Frycku, nie takie prymitywne rzeczy jak kartofle albo jarzyny strączkowe, tylko koncentraty. Butelki, konserwy, towary wędzone, tytoń, papierosy, tłuszcz, czekolada i mięso. No i może postarasz się o jedwab ze spadochronów - tak chętnie noszę z tego jedwabiu bieliznę.
       - Precz!
       Uniosła lewą rękę, kiwnęła w jego stronę koniuszkami palców i pośpieszyła ku drzwiom. - Przyślę ci zaraz tego. małego płatnika - powiedziała. - Bądź dla niego miły.
       - Gówno! - ryknął Schulz. - U nas wszystko odbywa się wedle regulaminu. Po prusku!
       Płatnik Brahm, mały człowieczek o chytrych oczkach koloru koniaku, zbliżył się z obłudną miną. Dał od razu do zrozumienia, że jest gotów respektować oficerów. To, ze sam nosi mundur oficerski, pragnął uważać wyłącznie za przypadek, gdyż w duszy czuł się jedynie urzędnikiem. Pokornie zatrzymał się w odległości trzech metrów od biurka.
       - Sprawa pańskiej kwatery - powiedział kapitan Schulz udając, że myśli intensywnie, jak gdyby w ogóle intensywne myślenie było jego ulubionym zajęciem - nie jest wcale taka prosta, jak sobie pan wyobraża.
       - Pozwoliłem sobie przypuszczać, że komenda garnizonu...
       - Przypuszczał pan całkowicie słusznie. Jeżeli potrzebuje pan kwatery, otrzyma ją pan. W koszarach, w zakładach paliw syntetycznych, w jednej z szop. Ale dlaczego od razu w willi kreisleitera!
       - Myślałem, że specjalnie dla moich celów...
       - Nie mam nic przeciwko pańskim myślom - powiedział Schulz z szerokim gestem. - Ale mam swoje przepisy, plany, zarządzenia itd. Muszę się ich trzymać. Bywają oczywiście wyjątki...
       Płatnik uśmiechnął się tak błogo, iż uśmiech ten zmiękczyłby chyba najmocniejszego człowieka.
       - Oczywiście, pozwoliłbym sobie...
       - Co też panu przychodzi do głowy! - zawołał Schulz z emfazą, wywołując wrażenie, że czuje się głęboko dotknięty na swym honorze. - Przecież chyba nie ma pan zamiaru przekupywać mnie! Ostrzegam pana, niech pan tego nawet nie próbuje! Nie ma o tym nawet mowy! Nigdy!
       - Chciałem tylko pozwolić sobie na skromne zapytanie, czy może jednak istniałaby możliwość umieszczenia w obrębie komendy garnizonu dwóch albo trzech skrzynek o cennej zawartości. Przy wszystkich innych zaletach skład pozostawiony mi obecnie do dyspozycji jest za mały i byłbym niezwykle wdzięczny, gdyby pan kapitan...
       - To oczywiście da się zrobić - powiedział Schulz nie bez serdeczności i wyraźnie rad, że jego potworne podejrzenie nie sprawdziło się. - To oczywiście można zrobić. Jeżeli sprawa tak wygląda, to miło mi oświadczyć panu, że mam zamiar spełnić tę koleżeńską prośbę.
       - Najserdeczniejsze dzięki, panie kapitanie.
       - Nie będziemy tracić na próżno czasu. W zasięgu mojej władzy pracuje się szybko i gruntownie. Załatwimy więc pańskie podanie jeszcze dzisiaj. Powiedzmy, za dwie godziny będę mógł przysłać po skrzynie.
       - Ależ oczywiście, panie kapitanie. Jeżeli pan kapitan pozwoli, to chciałbym wypowiedzieć jeszcze jedną prośbę o charakterze specjalnym.
       - Proszę.
       - Jako bezpośrednio podporządkowany Naczelnemu Dowództwu, spełniam do pewnego stopnia tajne polecenie służbowe. Byłbym panu kapitanowi bardzo zobowiązany, gdyby moja placówka służbowa pozostawała pod opieką komendy garnizonu, a równocześnie nie była tutaj oficjalnie zarejestrowana. Rozumie pan chyba, panie kapitanie, że chodzi tu wyłącznie o tajemnicę służbową.
       - Zobaczymy, co się da zrobić - powiedział Schulz protekcjonalnie. - Ostatecznie nie jestem potworem. A tajne zlecenie służbowe to rzecz święta.
       - Serdeczne dzięki, panie kapitanie.
       Schulz machnął ręką. - Niech mi pan jeszcze nie dziękuje, płatniku Brahm. Musimy najpierw zobaczyć, czy przechowywanie pańskich skrzyń w obrębie komendy garnizonu w ogóle się opłaci.
       - Opłaci się, panie kapitanie.
       - Bardzo by mnie to cieszyło.
       
       Brak mi jeszcze ciągle instrukcji - powiedział wysoki, barczysty Amerykanin siedzący na krześle - jak się mam zachowywać jako morderca.
       - Niech pan nie mówi głupstw, James - powiedział kapitan stojący za dużym stołem. Nie było w jego słowach wyrzutu, zachowywał się tak, jak gdyby chodziło o żart, którego nie uważał za zbyt szczęśliwy.
       - Jakże to jest? - pytał z uporem James. - Czy generał Eisenhower powiedział: "zabijajcie Niemców!" czy też nie powiedział?
       Kapitan Ted Boernes z CIC1, szef sekcji amerykańskiego kontrwywiadu, niski, szczupły jegomość o delikatnych rękach, w okularach bez oprawy, potrząsnął wielką głową z pewną niechęcią. - Niechże pan da spokój z tymi prymitywnymi hasłami wojennymi, James.
       - Bądź co bądź chodzi o wypowiedź, a raczej o instrukcję, za którą jest odpowiedzialny nie byle kto, lecz sam naczelny dowódca alianckich sił zbrojnych. A więc jak to jest? Mamy zabijać czy nie?
       Kapitan Boernes zdjął z namaszczeniem grube okulary i jak gdyby szukając pomocy rozejrzał się po pokoju. Mrużył przy tym oczy i przegubem lewej ręki potarł czoło. Widział doskonale i bez okularów.
       Przyglądał się swoim współpracownikom zgromadzonym wokół niego w hallu willi pewnego przemysłowca. Twarz miał bez wyrazu; ruchy jego mimo ogromnego zmęczenia były elastyczne. Starał się uświadomić swych kolegów, że jest skłonny do przyjaznego kompromisu.
       Zebrało się wokół niego ze dwa tuziny mężczyzn w mundurach wojskowych bez odznak. Była to pstra grupka, od której wiało trzymaną na wodzy wrogością. Pochodzili z najróżniejszych zakątków Stanów Zjednoczonych, mieli najróżnorodniejsze zawody, należeli do najrozmaitszych wyznań. Jedną tylko mieli wspólną cechę: wszyscy mówili świetnie po niemiecku.
       - Zadanie nasze - powiedział kapitan starając się szczerze bagatelizować to, czego nie można było brać na serio - nie ma nic wspólnego z rąbaniem drzewa. Nie jesteśmy mordercami.
       - Jeżeli - oświadczył James ze sportową niemal dumą - spotkam jakąś świnię hitlerowską, powiedzmy, na gorącym uczynku, zakłuję ją. To jasne, ale generał nie powiedział: "zabijajcie hitlerowców!" Powiedział wyraźnie: "zabijajcie Niemców!"
       - Nie jesteśmy sędziami, James - rzekł kapitan protestując łagodnym ruchem ręki. - A tym bardziej nie jesteśmy sędziami i egzekutorami wyroków w jednej osobie.
       James, rozpierany przez nadmiar energii, ale przy tym dobroduszny, wydał parę niezrozumiałych dźwięków, które miały być protestem, ale mogły być tłumaczone dowolnie. Kapitan uznał za wskazane przyjąć je za potwierdzenie swych słów. "Ten James - powiedział sobie po namyśle z całym spokojem - to morderca. Trzeba go trzymać na wodzy i używać jedynie przy stosowaniu wzmożonych środków ostrożności, gdyż jest to materiał łatwo eksplodujący".
       - My wszyscy - powiedział kapitan Boernes, zdecydowany dotrzeć do sedna swoich wywodów - mamy jakiś stosunek do Niemiec.
       - Zgadza się co do joty - powiedział James. - Mnie na przykład Nabito w Niemczech rodziców pałkami. A brata mego spalili w piecu. O tym, kapitanie, myślę zawsze, kiedy ktoś mówi o Niemcach. Oto jak wygląda mój stosunek do tego świńskiego narodu.
       - James - powiedział Boernes pobłażliwie karcącym tonem - niechże pan rozróżnia Niemców od hitlerowców.
       - Czy taka różnica w ogóle istnieje, kapitanie? I jak pan sobie to praktycznie wyobraża? Mam to rozpoznać węchem? A może da się to określić pomiarami? Może wszyscy hitlerowcy noszą swastykę na tyłkach? Tutaj, kapitanie, trzeba wyrównać rachunek. Zainkasuję go, może się pan zdać na mnie.
       Boernes, zasmucony jak sumienny pedagog, który z trudem przyzwyczaja się do tego, że uczniowie jego zawodzą, przyłożył lewą rękę do oczu. W prawej trzymał kołyszące się okulary. - Cóż mam panu na to odpowiedzieć, James?
       - Pańscy krewni w Niemczech żyją jeszcze, kapitanie, co? I to pana usposabia pojednawczo, prawda?
       - Nie - powiedział Ted Boernes prosto, nakładając okulary. - Nikt nie żyje.
       James mruknął coś niechętnie pod nosem. Ten kapitan Boernes był dla niego zbyt małostkowy, za miękki, za ustępliwy. To z pewnością dzielny człowiek, zdolny organizator, rafinowany inwestygator, zręczny koordynator. Ale, jak się rzekło, zbyt małostkowy, za miękki, za ustępliwy, szczególnie pod tym jednym względem, od którego przecież wszystko zależy: nie jest mordercą.
       - James - powiedział Boernes tonem rozbrajająco koleżeńskim - nie chcę się z panem prawować.
       - Nie miałoby to też sensu, kapitanie.
       - Pragnę tylko zaapelować do pańskiego rozsądku. W najbliższych dniach, może już jutro, osiągniemy przewidziane dla nas rejony. W poszczególnych punktach zapalnych będzie funkcjonowało po dwóch ludzi z mego oddziału. Przypadnie im olbrzymia praca. Będzie tak wielka, tak zróżnicowana i skomplikowana, że dwóch ludzi nie potrafi jej w ogóle opanować.
       - W takim razie niech pan zażąda posiłków, kapitanie.
       - Zrobiłem to i spotkałem się z odmową. I wcale nie dlatego, że projekt mój uznany został za nie do przyjęcia, lecz wyłącznie z powodu braku personelu. Musimy więc radzić sobie sami. A poradzić będziemy sobie mogli tylko w tym wypadku, jeżeli znajdziemy Niemców - Niemców, nie hitlerowców - którzy nam przy tym będą pomocni. Muszą być przecież Niemcy, którzy to zechcą zrobić i na których będzie można polegać. Inne wyjście jest po prostu niemożliwe. Musi się więc pan z tym liczyć od pierwszej chwili.
       James zatonął jeszcze głębiej w swym krześle. Na jego kanciastej twarzy pojawił się wyraz głębokiej pogardy. Położył nogi na stole, skrzyżował ramiona, zrobił to chyba po to, żeby nie wprawić w ruch swych pięści. Dał zupełnie niedwuznacznie do zrozumienia, że dalszą dyskusję z Boernesem uważa za całkowicie zbyteczną.
       Kapitan wyczuł tę gwałtowną niechęć. Pochylił nieco swą wielką głowę, utkwił wzrok w grubym dywanie, na którym stał, westchnął głęboko i nie podnosząc wzroku sięgnął po leżące na stole akta.
       - Decyzja - oświadczył Ted Boernes - zapadła. Mam tu wszystkie załączniki dla rejonu XXIII, który pod względem wielkości odpowiada powiatowi niemieckiemu i zostanie nam podporządkowany. Moja siedziba będzie w centrum tego rejonu. Placówkę służbową obejmie pan, James. Oczywiście zupełnie samodzielnie, dokładnie w myśl planów. Obok pana na równych prawach - James II.
       - Właśnie on! - powiedział James I bez żenady.
       Po tych słowach ten pękający od nadmiaru energii bokser średniej wagi w mundurze odwrócił się i uśmiechnął do małego człowieczka o twarzy jak księżyc w pełni, który skromnie siedział z tyłu na drewnianym stołku ze złożonymi grzecznie na kolanach rączkami. Brakowało mu tylko tego Jamesa II, wyglądającego na belfra. Robił wrażenie konfirmanta; był wprawdzie cwany jak dwóch handlarzy razem wziętych, ale z pewnością nie należał do ludzi, którzy bawią się dynamitem, jak inni ołówkami. Nie należało chyba oczekiwać od niego jakichś komplikacji, James I czuł się już teraz jedynym władcą.
       - W tych teczkach - powiedział kapitan nie zwracając uwagi na zupełnie jednoznaczne aluzje Jamesa l - znajdzie pan całe kolumny nazwisk. Ponadto wycinki z gazet, biuletynów informacyjnych, zarządzeń. Leżą tam też kopie rozkazów partyjnych i administracyjnych, oprócz tego kilka książek adresowych.
       Boernes poprzydzielał poszczególne rejony swoim współpracownikom, wymieniając numery i rzucając im odnośne paczki z aktami. Robił to z wielkim rozmachem, bez namaszczenia, jak gdyby szybkimi ruchami wyładowywał komiśniaki. Cała sprawa zajęła mu kilka minut. Na stole konferencyjnym pozostał jeszcze tylko ostatni plik akt.
       - Wydaje mi się - oświadczył Boernes rzeczowym tonem - że ta część naszej pracy, którą nazwałbym "sektorem cywilnym", sprawi nam stosunkowo mało trudności. Tu wszystko jest do pewnego stopnia przejrzyste i łatwe do skorygowania. Właściwe komplikacje rozpoczną się prawdopodobnie tam, gdzie będziemy musieli przepuszczać przez nasze ręce resztki Wehrmachtu, jednostki porozsiewane, poukrywane lub też w całości się poddające. Ale w tej sprawie otrzymacie we właściwym czasie instrukcje specjalne.
       Amerykanie w swych żółtobrązowych mundurach bez odznak, których jednostajność ożywiały kolorowe szaliki, krawaty i koszule, wzięli do rąk przydzielone im paczki z aktami. Porozrywawszy opaski otworzyli teczki i zaczęli przerzucać dokumenty. Naprzód zapoznali się z leżącą na wierzchu mapą. Nowy teren ich działania był tu oznaczony z niezwykłą starannością i skrupulatnością czerwonym atramentem. Tak więc każdy wyciągnął swój "los".
       - A oto orzech - powiedział Boernes rzucając ostatnią paczkę z aktami Jamesowi I - jaki pan będzie miał do zgryzienia. Miejmy nadzieję, że nie połamie pan sobie na nim zębów; wydaje mi się, że ma pan świetne uzębienie i trawi pan doskonale.
       James II podniósł się spokojnie, wziął krzesło, przysunął je do Jamesa I, potem usiadł obok niego, pochylił naprzód dziecinną twarz, przypominającą księżyc w pełni, i odezwał się: - Zaczynaj "partnerze".
       James I uśmiechnął się gniewnie, rozdarł dwoma mocnymi ruchami rąk opaskę i wyciągnął mapę. - Kto wie - powiedział - jakie to będzie gniazdo pluskiew. Ale wykurzymy je w każdym razie - co, "pastorze"?
       - Zobaczymy, "partnerze" - odparł James II z dziewczęcą łagodnością.
       Jak można było stwierdzić bez trudu z załączników, nowy ich rejon działania obejmował niewielkie miasto, liczące około trzydziestu tysięcy mieszkańców. Dwa budynki koszarowe, zakład paliw syntetycznych, kilka baraków dla robotników, jeńców i żołnierzy. Formacje wojskowe: dywizjon zapasowy artylerii, obóz szkolenia łączności, batalion zapasowy piechoty. Komenda garnizonu. Partia: kierownictwo powiatowe, grupa miejscowa z tradycyjnym szerokim ogonem, Narodowosocjalistyczna, Związek Kobiet, Hitlerjugend, oddział SA. Niewiele nalotów, prawdopodobna obecność Volkssturmu. Opór możliwy. Ostatni rezultat głosowania: 97,2%.
       - Kupił pan już, "pastorze"?
       - Zdaje mi się, że tak - odrzekł James II i uśmiechnął się łagodnie.
       
       Możemy teraz zaczynać - powtórzył pułkownik Hauk i skinął głową na majora Hinrichsena. Po tych słowach oparł się lekko, prawie niepostrzeżenie, o brzozę. Wyglądał tak, jakby z pobłażliwością znosu nie po żołniersku łagodne powietrze wiosenne.
       Gruby Hinrichsen przyłożył z uroczystą miną rękę do stalowego hełmu. Po chwili mocnym krokiem wojownika udał się do swoich żołnierzy stojących w milczeniu. Raz jeszcze spojrzał badawczo na okolicę: na lewo las, którego kontury zacierały się w dali; na prawo zarośnięte krzakami wzgórze; przed nim szeroko rozpostarta kotlina. A za nią, w odległości około tysiąca metrów, skrzyżowanie dróg, na którym stały dwa amerykańskie czołgi. To był cel.
       - Pan major gotów do szlachtowania? - zapytał obok jakiś jasny głos. - Czy amok może się rozpocząć?
       Opasły Hinrichsen, pochłonięty pakowaniem za pas granatów ręcznych, spojrzał z niechęcią. Stał przed nim podporucznik artylerii Asch w stalowym hełmie, z pistoletem maszynowym w ręku. Miał taki wyraz twarzy, jak gdyby chciał jedynie złożyć komuś wizytę grzecznościową.
       - Co się stało? - zapytał Hinrichsen mocno niezadowolony. Widok tego rześkiego ptaszka wcale go nie cieszył. Uważał bowiem, że rzemiosło wojenne winno być uprawiane z powagą. - Czego pan tu chce?
       - Dotrzymać panu towarzystwa, panie majorze - powiedział uprzejmie podporucznik Asch. - Żeby panu nie było tak nudno podczas spaceru.
       - A bateria pańska, panie podporuczniku?
       - Będzie dobrze strzelała i beze mnie.
       - Pięknie - powiedział Hinrichsen ponuro - zobaczymy, kiedy pan zamknie swoją jadaczkę. - Po tych słowach przesunął o jedną dziurkę rzemień trzymający hełm stalowy.
       - Wszystko gotowe? - zapytał pułkownik takim głosem, jak by miał jedynie zamiar otworzyć rundkę pokera.
       - Gotowe! - zawołał Hinrichsen pakując pod pachę pistolet maszynowy. Pomacał swe ręczne granaty, poprawił hełm stalowy.
       Major obejrzał się raz jeszcze za siebie. W pobliżu pułkownika Hauka, dwa kroki za nim, stał porucznik Greifer i pocierał swoje łapska; za nim parkował naładowany samochód. O kilka metrów dalej tkwił przed swoim motocyklem bombardier Kowalski potężnie ziewając. Pozostała setka żołnierzy jego oddziału stała gotowa do walki, obładowana, ze zwisającymi ramionami, milcząca. Miało się wrażenie, że wojna ustawiła się raz jeszcze, by ją namalowano lub sfotografowano dla tygodniowej kroniki filmowej.
       Porucznik Greifer podniósł rakietnicę i wystrzelił w powietrze cienką, długą, syczącą smugę dymu. Prawie w tejże chwili rzygnęły z prawej strony dwa moździerze. Na skrzyżowaniu wystrzeliły grzyby dymu i błota.
       Bombardier Kowalski przestał ziewać, podniósł prawą rękę i rozstawił dwa palce na kształt litery V. Asch skinął mu głową, po czym nałożył hełm stalowy, przepasał się pistoletem maszynowym i stanął gotowy do skoku obok Hinrichsena.
       - Zdaje się, panie majorze, że obiecane ciężkie karabiny maszynowe rozpłynęły się w powietrzu. O działach piechoty też ani słychu, ani dychu. Czyżby nasze uszy już nie funkcjonowały, panie majorze?
       - A pańskie zafajdane działa, podporuczniku?
       - Będą strzelały, kiedy czołgi ruszą na nas, nie wcześniej. Ale przynajmniej naprawdę egzystują.
       - Zamknij pan swoją bezczelną gębę! - powiedział brutalnie Hinrichsen. - Nie chce pan chyba twierdzić, że pułkownik...
       - Najpóźniej za piętnaście minut, panie majorze, będziemy dokładnie wiedzieli. Skoro mnie pan jednak pyta... dlaczego mam wątpić, że również wśród pułkowników są ostatnie świnie.
       - Ale ja pana, człowieku, nie pytam.
       Opasły Hinrichsen był oburzony, sapał z wściekłości. "Ten łobuz - mówił sobie z furią - atakuje jego żołnierski honor, jego niemiecki narodowosocjalistyczny honor. Pokaże mu, gdzie raki zimują! Ale jedno trzeba przyznać: nie wydaje się, żeby chłop był tchórzem, przynajmniej na razie nic na to nie wskazuje".
       - Jazda! - ryknął Hinrichsen przypominający aktora teatru amatorskiego, który wykrzykuje całkowicie dlań niezrozumiały tekst. - Naprzód!
       Ociężały major ruszył z kopyta. Wielką głowę wciągnął między góry mięsa swoich ramion. W prawej ręce trzymał pistolet maszynowy, którym wymachiwał. Asch poszedł razem z nim.
       Żołnierze posuwali się za majorem, który kołysał się jak słoń wietrzący wodę. Próbowali dotrzymywać mu kroku. Ich umęczone w ciągu ciężkich pięciu lat wojny nogi poruszały się automatycznie, oczy wyglądały skrzyżowania.
       Na skrzyżowaniu wytrysły fontanny ziemi. To wybuchały granaty moździerzowe. Nic nie przeczuwający Amerykanie, którzy rozlokowali się wygodnie na brzegu szosy, zerwali się, porozbiegali we wszystkich kierunkach i zaczęli szukać ukrycia. Niektórzy starali się wdrapać na niezgrabne czołgi, w których uruchomiono startery. Dwóch padło; jeden zwalił się jak ścięta kłoda na gąsienice, drugi został zmieciony z wieżyczki czołgu.
       Hinrichsen wzmógł tempo. Sapał teraz mocniej, oddychał przez szeroko otwarte usta. Podporucznik Asch zawołał: - Amerykanie wciąż jeszcze nie wieją!
       - Ale będą wiali! - wydusił z siebie z przekonaniem grubas pędząc na oślep naprzód.
       - Gdybyśmy mieli to wsparcie, które nam obiecał pułkownik...
       - Mam to w dupie! Gdyby! - wykrztusił Hinrichsen. - Połowę mamy już za sobą.
       Siknął na nich cienki deszczyk stali. Od strony skrzyżowania zaszczekały karabiny maszynowe.
       - Kryć się! - ryknął Hinrichsen rzucając się na ziemię. Żołnierze padli na wilgotną ziemię. Karabin maszynowy kosił przed nimi zieloną wiosenną murawę. Lekki wiatr muskał ich rozpalone twarze. Na skrzyżowaniu kotłowało się jak w mrowisku.
       - Nie otrzymamy wsparcia artyleryjskiego - powiedział Asch Jeżąc obok Hinrichsena. - A więc pułkownik nabił nas w butelkę.
       Hinrichsen zamknął na chwilę oczy, jak by go nagle oślepiło światło, po czym uniósł się nieco i spojrzał ostro na Ascha. Głos jego brzmiał ochryple, zdawało się, że słowa z trudem wydobywają się z zaschniętego gardła. Powiedział w końcu: - To, podporuczniku, w Wehrmachcie niemieckim się nie zdarza.
       - Zdarzało się zawsze w tym czcigodnym towarzystwie - powiedział ostro Asch. - Tylko że teraz stało się to zupełnie wyraźnie.
       - Ognia! - ryknął Hinrichsen do swoich żołnierzy spojrzawszy przedtem na podporucznika Ascha, jak gdyby był samym Lucyperem. - Cel: skrzyżowanie. Prędzej, prędzej!
       Hinrichsen leżący na ziemi jak olbrzymia kłoda patrzył z zaciśniętymi zębami w stronę wroga. Bezmyślna szczekanina Amerykanów irytowała go. "Te draby naprzeciwko w ogóle nie celują - myślał - nie macają terenu; po prostu wystrzeliwują magazynek za magazynkiem. Bez przerwy. Nie ma w tej pukaninie żadnego systemu. Nie można się do niczego zastosować, niczego obliczyć ani przedsięwziąć skutecznych środków zaradczych. Fuszerzy, dyletanci, mydłki prowadzą tutaj wojnę".
       - Wcale nie jak na polu walki - parsknął major. - Zachowują się jak w budach jarmarcznych.
       - Ale wkładem pozostaje krew, czy ci tam naprzeciwko stosują się do pańskich zafajdanych przepisów w dziedzinie strzelania, czy też nie.
       - Lewe skrzydło sto metrów naprzód! - ryknął Hinrichsen. - Prawy karabin maszynowy osłania skrzydło!
       - Nie ma już amunicji - zawołał jakiś żołnierz.
       - Swiniobicie, Hinrichsen - powiedział Asch. - Zrobią z nas kiełbasy, a pułkownik chce na tym zarobić.
       Opasły, barczysty Hinrichsen podniósł się i skoczył naprzód. Walił bezładnymi, chwiejnymi susami. Był w otwartym polu sam, zupełnie sam. Olbrzymi potwór pędził w kierunku swoich myśliwych.
       Asch patrzył z osłupieniem i nie bez podziwu na majora, który wielkimi krokami sadził naprzód jak szalony, potem zerwał się i zaczął biec za nim. Zerwali się również z ziemi żołnierze. Miało się wrażenie, że gruby major ciągnie za sobą z nieodpartą siłą wszystko, co może jeszcze trzymać się na nogach.
       Hinrichsen pędził naprzód. Wydawało mu się, że go ktoś popycha, że jakaś potężna pięść wali go w kark, że niesie sztandar, chorągiew Rzeszy, że wódz naczelny patrzy na niego i kiwa z uznaniem głową. Stare serce żołnierskie waliło potężnie w otłuszczone żebra, pot spływał strumieniami po szerokiej twarzy. Chciało mu się krzyczeć: Za Niemcy! Za Führera! Za Rzeszę! Ale nie mógł wydobyć głosu, nie mógł złapać tchu.
       W pewnej chwili, sapiąc jak miech kowalski, zatrzymał się. Odniósł wrażenie, że ziemia unosi się nad nim, jak by ją ktoś ciągnął w górę na podobieństwo kurtyny teatralnej. Czuł między wargami wilgotną ziemię; zwalił się z nóg.
       - Naprzód, naprzód! - wołał chrapliwym głosem.
       Kilku żołnierzy, posuwających się skokami, wyprzedziło go. Jeden z nich zatrzymał się nagle w biegu tuż obok Hinrichsena. Wydawało się, że natrafił na ścianę i nie może zrobić kroku dalej.
       - Co się stało? - zawołał Hinrichsen.
       W tejże chwili z szyi żołnierza wytrysła fontanna krwi, jak tryska woda z węża, którym się podlewa ogród. Krew syczała ostro, krótko, dziko. Żołnierz zwalił się na majora oblewając jego mundur lepką czerwienią.
       - Aorta - powiedział Asch - beznadziejne.
       - Naprzód, naprzód! - ryczał Hinrichsen.
       - Padnij, padnij! - ryknął Asch jeszcze głośniej.
       Major chciał się podnieść, ale podporucznik osadził go na miej-
       scu. - Teraz będziemy golić czołgi - powiedział Asch. - Musimy mieć koniecznie swobodne pole ostrzału.
       Czołgi amerykańskie typu Sherman ruszyły powoli i zaczęły się posuwać w kierunku piechoty niemieckiej. Umieszczona na skraju lasu bateria Ascha otworzyła ogień. Pierwszy czołg zapalił się po dwunastym strzale i spłonął. Drugi, mocno uszkodzony, zawrócił po osiemnastym strzale i zniknął za skrzyżowaniem.
       - Jeszcze dwieście metrów - jęknął Hinrichsen obok Ascha. - Dopniemy swego!
       - Mają straty - powiedział podporucznik. - Co najmniej dwudziestu ludzi.
       - Dopniemy swego! - ryknął gardłowym głosem major. Twarz miał wykrzywioną, wyglądał jak umarlak. Ryczał bez przerwy: - Naprzód, marsz, marsz!
       Żołnierze kołysali się za nim jak lalki mechaniczne. Jeden potknął się w biegu, wyrżnął głową w piasek, aż się zakurzyło. Innemu salwa karabinu maszynowego skosiła twarz, mózg jego opryskał tych, którzy biegli za nim. Trzeci wypuścił nagle karabin, jak gdyby go sparzył; przycisnął obie ręce do brzucha i padł na ziemię.
       - Dopięliśmy swego! - ryknął Hinrichsen. - Dopięliśmy! - I jak szalony rzucił się do przydrożnego rowu przy skrzyżowaniu dróg. Bliski omdlenia, ogłuszony, leżał w nim przez kilka sekund. Pozostali przy życiu żołnierze przyczołgali się i zgrupowali dookoła niego.
       - Skrzyżowanie jest wolne - wyjęczał uszczęśliwiony major.
       - Nie będzie go pan mógł utrzymać - powiedział podporucznik Asch. - Amerykanie szykują się do przeciwuderzenia.
       - A teraz ubezpieczyć! - zakomenderował natychmiast Hinrichsen. - Dwie drużyny na wzgórze na lewo! Karabin maszynowy do mnie do rowu, dwie drużyny ubezpieczają z prawa!
       - A na skrzyżowaniu wolny przejazd - powiedział Asch - dla tych, którzy sprzedali naszą skórę.
       Hinrichsen spojrzał ze znieruchomiałą twarzą na samochód pułkownika Hauka. Kierowany łapskami Greifera wóz pędził w kierunku skrzyżowania. W oczach Hinrichsena, które pod wpływem ostatnich przejść powiększyły się gorączkowo i były pozbawione blasku, pojawił się wyraz dziecinnej bezradności. Otworzył szeroko usta, ale nie mógł wydobyć słowa.
       Samochód pułkownika toczył się w stronę skrzyżowania. Na przodzie siedział Hauk z twarzą bez wyrazu, jak gdyby jechał na kolację do kasyna. Hinrichsen potykając się ruszył ku niemu, żeby mu złożyć meldunek. Ale pułkownik, nie patrząc na niego, machnął tylko ręką.
       Greifer zawołał niemal dobrodusznie: - Tylko tak dalej! Nie załamywać się. Zaraz wrócimy. Z odsieczą.
       Wóz ruszył jak wicher, wyjąc przeraźliwie pędził na coraz szybszych obrotach. Za nim, na swoim motocyklu, na którym siedział jak w latrynie, przeleciał nieznacznie uśmiechnięty Kowalski, ale Hinrichsen nawet tego nie zauważył. Gapił się i gapił na wóz pułkownika, za którym wznosił się gruby, żółtoszary obłok kurzu. Miało się wrażenie, że olbrzymia chorągiew zakrywa niebo, z którego zwisa łagodne wiosenne słońce.
       - Nareszcie zrozumiał pan, panie majorze Hinrichsen - powiedział podporucznik Asch. - Pułkownik dał drapaka.
       - Niemiecki pułkownik nie daje drapaka - powiedział major prawie bezdźwięcznie. Potem, jak gdyby z ciała jego uszła wszelka siła, zwalił się tam, gdzie stał. Runął na swój gruby tyłek i siedział bez ruchu. Po brudnej twarzy spływały strumienie potu. Dzięki nim nie było widać łez, z których nawet sam nie zdawał sobie sprawy.
       - Musimy wycofać się ze skrzyżowania - oświadczył podporucznik Asch. - Amerykanie nadchodzą z posiłkami.
       - To się w Niemczech nie zdarza - powiedział do siebie wstrząśnięty Hinrichsen. Był teraz podobny do bezradnego starca, który musi przyglądać się, jak wzniesione przez niego trudem całego życia domostwo ginie w płomieniach.
       - Niech pan każe opuścić skrzyżowanie! Mieliśmy już dosyć strat.
       - Świnia - powiedział Hinrichsen głucho. - Nikczemna świnia. Każe nam tutaj krwawić, a sam ucieka. - Drżącymi bezradnie rękami chwycił Ascha za pierś. - Podporuczniku - zawołał - to przecież nie może być prawdą!
       - To jest prawdą! Kazał żołnierzom krwawić, aby sam mógł zwiać. Ale nie wymknie się. Nie pozwolę, żeby się wymknął. Odnajdę go! A wtedy jednego z nas diabli wezmą.
       
       W takim okresie jak ten - ryczał Schulz przejmującym głosem koszarowego zupaka - który jest okresem wielkim i decydującym, musimy okazać się godnymi ofiar poniesionych dla Wielkich Niemiec!
       Opuścił nieco kartkę, z której te słowa odczytał, podniósł swój kanciasty łeb, aby jeszcze raz zlustrować żołnierzy ustawionych przed nim w szeregu. Gapiła się na niego szara, bezosobowa masa; nie można powiedzieć, żeby płynęła od niej zbyt zdecydowana gotowość służenia ojczyźnie. Nie odczuwało się nawet bezwarunkowego respektu należnego przełożonym. To zwłaszcza zasmucało Schulza.
       - Walka nasza - czytał dalej, przy czym jego oczy dzika lśniły melancholijnie - jest walką ogromną, niepowtarzalną i ponad wszelką wątpliwość wzniosłą. O tym powinien pamiętać każdy, którego przeznaczenie wybrało, by stał na straży ukochanej ojczyzny w jej najcięższej godzinie.
       Schulz znowu zadarł głowę, tym razem z mniejszą pewnością siebie niż poprzednio, spojrzał ponad udeptany żwir dziedzińca koszarowego ku żołnierzom, którzy po okresie wyszkolenia stanęli w szeregu, by dowódca, obecnie on, Schulz, pożegnał ich tak, jak tego wymagały przepisy służbowe i zgodnie z potrzebą ich serc. Chwilę tę jednak Schulz wyobrażał sobie bardziej wzniosie, bardziej uroczyście, bardziej związaną ze sprawami o nieprzemijającej wartości. Krótko mówiąc: bardziej po żołniersku. Miał jednak wrażenie, jak gdyby mówił do ściany.
       - Nasza ukochana niemiecka ojczyzna - obwieszczał zaczerpnąwszy głęboko powietrza - jest krajem, który od wieków ukazywał światu najlepszych żołnierzy i którego na polu walki nikt nigdy jeszcze nie zwyciężył. Możemy być z tego nieskończenie dumni. Ale nakłada to na nas ów święty obowiązek, od którego nikt uchylić się nie może, od którego uchylić się nie wolno.
       Schulz, owiany uroczystością chwili, uważał, że są to słowa wielkie i pełne niezwykłej wagi. Dlaczego jednak nie zapalały?
       Spojrzał, tym razem z przenikliwą ostrością, na żołnierzy i ku swemu ogromnemu zdumieniu stwierdził, że na niego nie patrzą. Nie wisieli, jak należało się tego spodziewać, jak było w zwyczaju i, stosownie do przepisów, na jego wargach. Patrzyli poprzez niego! Byli to, jak stwierdził, do głębi wstrząśnięty w swej męskości, starzy, zmęczeni, spróchniali wojacy z zapiecka. Nie było w nich ani odrobiny zacięcia; prawdopodobnie długoletnie życie rodzinne tak na nich wpłynęło. Stan cywilny tkwi w ich krwi jak choroba weneryczna.
       - A więc - czytał bez skupienia, wstrząśnięty, oburzony i pełen pogardy - będziemy dzierżyć wysoko nasz sztandar i kroczyć za nim, dopóki pozostanie w nas choćby kropla poczucia honoru. Ostateczne zwycięstwo będzie wtedy nasze, bo naszym być musi!
       Większość żołnierzy, tworząca szarą, głuchą, obojętną masę, patrzyła nieruchomo w przestrzeń. Jedynie z tyłu, na lewym skrzydle stało kilku uczniaków w mundurach, których oczy utkwione w pana kapitana lśniły oddaniem i wiarą. Ujrzawszy ich i uświadomiwszy sobie, jaką przedstawiają wartość, Schulz znowu nabrał odrobinę otuchy. "Ci jeszcze nie ześwinieli - pomyślał - są surowym materiałem, głupim, ale chętnym. To nasza młodzież niemiecka, z której można by zrobić żołnierzy, i to dobrych, gdyby się tylko miało na to czas. Czy ma się jednak czas? Dawniej robiło się z cywilów żołnierzy w ciągu trzech miesięcy. Dziś trzeba tych żołnierzy produkować w ciągu parszywych trzech, czterech tygodni, i z kim ma się do czynienia? Z podstarzałymi ofermami albo z tymi młodymi chłopakami, w oczach których lśni wprawdzie entuzjazm, którym jednak brak żołnierskiego szlifu."
       Niezadowolony z miernego entuzjazmu i zasmucony widokiem cennego materiału, którego nie można wykorzystać, Schulz złożył kartkę pozostawioną mu wspaniałomyślnie przez spragnionego wypoczynku dowódcę. "Co za gadanina - myślał Schulz. - Ten się znowu wykpił biadoleniem. Chociaż właściwie to brzmi wcale nieźle, jakoś w duchu niemieckim, nawet bardzo niemieckim. Ale teraz można Niemiec szukać z latarnią w ręku. A ci umundurowani uczniacy i tak nie okraszą już tej kaszy".
       Pan kapitan, wściekły z powodu generalnej klapy, wezwał, nie bez pompy, zgromadzonych żołnierzy do wzniesienia trzykrotnego hura! Na część ukochanego führera, na część narodu i Rzeszy! Hura, hura, hura! Potem pan kapitan się ulotnił. W głębi swego żołnierskiego serca był rad, że nie musi już oglądać tych bezmyślnych półżołnierzy, którzy teraz zostaną podrzuceni jakiejś walczącej jednostce. Żołnierze ci wywoływali w Schulzu, który był przecież wojakiem od stóp do głów, mdłości. A ci malcy w mundurach! To hańba, jak się marnotrawi najcenniejszy materiał ludzki! Jeszcze trzy, cztery tygodnie szlifu, i to w starym duchu, a zrobiłby z nich ludzi. Ach, obiad stanął mu w gardle.
       Wszystko przyprawiało go o mdłości. Miał tego po prostu dosyć. Na tym nędznym, walącym się świecie nie było już miejsca dla jego żołnierskiego poczucia honoru i obowiązku. Rozmyślając nad tym wstrząsająco smutnym przebiegiem spraw, spędził długie minuty za swym biurkiem, z głową opartą na rękach.
       W pewnej chwili omal nie zasnął.
       Odważył mu się przeszkodzić jego pierwszy pisarz, zasłużony bombardier Stamm. Udając zapał służbowy przyżeglował trzymając w każdej ręce po jednej liście. - Czy to nie pomyłka? - pozwolił sobie zapytać.
       - Co ma być pomyłką? - zapytał Schulz z niechęcią. - Czy widzieliście już kiedyś, żebym się pomylił?
       - Pozycja trzydzieści cztery - powiedział bombardier Stamm rzeczowym tonem i pięknym gestem położył listy na biurku Schulza.
       Schulz pochylił się nad listami, ziewając przy tym straszliwie i nie zadając sobie nawet trudu zasłonięcia ust ręką. Leżał przed nim "Wykaz towarów złożonych w obrębie komendy garnizonu oraz plan ich rozdziału i rozmieszczenia w związku z coraz bardziej zaostrzającą się wyjątkową sytuacją.
       - Czego wy właściwie chcecie? - zapytał Schulz z niechęcią.
       - Przecież to zostało pierwszorzędnie sformułowane. Może nie?
       - To prawda, ze dobrze sformułowane, panie kapitanie. Ale pozycja trzydzieści cztery?
       Pan kapitan był łaskaw przyjrzeć jej się bliżej. Widniało tam co następuje: "3 skrzynie towarów kolonialnych, mieszanych, wielkość 90 X 60 X 60, zmagazynowane u Schulza. Dokładny adres, data zmagazynowania, numery skrzyń. Uwaga: skład wolny; zgodnie z przepisami itd."
       Rozgniewany, ale wcale nie dotknięty kapitan oświadczył: - No cóż, wy ofermo, wszystko jest w najlepszym porządku. A może, mazgaju, myślicie, że chciałbym te skrzynie zabrać sprzed nosa płatnikowi Brahmowi? Może tak myślicie?
       Bombardier Stamm myślał tak oczywiście. Znał Schulza, orientował się w ogólnej sytuacji, wiedział, czym jest korzystna okazja. Ale aranżując piękną manifestację zaufania w małych ramach, pośpieszył z zapewnieniem: - Ależ nie. Oczywiście, że tak nie sądzę.
       - No więc, wy kundlu - powiedział Schulz uśmiechając się z zadowoleniem. I pomyślał: "Nie, mój gołąbeczku, za mały jeszcze z ciebie kaliber, by mi napędzać strachu. Jeszcze się w ogóle taki nie urodził. Schulz dobrze wie, co w trawie piszczy".
       - Jeszcze coś? - zapytał kapitan.
       - Volksaturm...
       - Nic mnie to nie obchodzi! Co ja mam do czynienia z tym stowarzyszeniem wojaków?
       - Ortsgruppenleiter...
       - To mnie też nic nie obchodzi. Czy jestem w partii?
       "Nie, nie - pomyślał Stamm. - Jeżeli nie chcesz, nie trzeba. Mnie na tym nie zależy, nawet mi to odpowiada. Nie wynalazłem ani wojny, ani komendy garnizonu. Uciekam tylko od pierwszej i chronię się w drugiej."
       Odwrócił się, by się oddalić chwiejnym krokiem marynarza.
       - Stamm! - zawołał za nim kapitan. - Jak tam z wami? Nie jesteście jeszcze zmęczeni wojną?
       - Byłem już zmęczony, zanim się wojna w ogóle zaczęła - odpowiedział tamten poufale i stanął przy drzwiach z wyczekującą miną.
       Schulz zadrżał, głęboko widocznie ugodzony. Ale jak zwykle w takich niemiłych sytuacjach, szybko nad sobą zapanował. Postanowił nie dosłyszeć tych słów bombardiera Stamma, które w normalnych stosunkach należałoby nazwać wręcz destrukcyjnymi. - No, pięknie - powiedział - w takim razie zwolnię was ze służby wojskowej.
       - Tych parę dni - oświadczył Stamm - jakoś jeszcze wytrzymam. - I pomyślał: "Popatrz, popatrz! Czy ten staje się powoli człowiekiem, czy też chce się mnie teraz tylko pozbyć? Chyba wiem za wiele i to mu przeszkadza. Ale co ja właściwie wiem?"
       - Jesteście żonaci?
       - Nie, panie kapitanie.
       - A wasi rodzice?
       - Są teraz w Rosji. Na Śląsku.
       - Ale narzeczoną chyba macie, człowieku!
       - Niejedną, panie kapitanie.
       - Widzicie więc! I u jednej z nich zakwaterujecie się. Przygotujcie więc wszystkie swoje papiery do zwolnienia. Podpiszę je. A potem - jazda, marsz! Kierunek: rozrywka! Żeby sprężyny materaca trzeszczały. No, wy, kulisie kałamarzowy! Dlaczego patrzycie na mnie jak cielę na malowane wrota?
       - Ależ, panie kapitanie...
       - Myśleliście pewnie, że jestem uosobieniem wojny, co? Pomyłka, przyjacielu, gruba pomyłka. Przecież to już nie jest wojna. Bo wojnę prowadzą żołnierze, a nie praczki i niemowlęta. A dla sprzątaczek, chorych na nogi i różnego rodzaju oferm komenda garnizonu nie jest potrzebna. Zrozumiano? Zabierajcie się więc już, człowieku, pakujcie walizy. Listy z towarami oczywiście zostawicie.
       - Oczywiście - odparł bombardier Stamm. Zrozumiał, co tu wchodzi w grę. "Ten Schulz - powiedział sobie - to cwaniak nad cwaniakami. Taki nie da się nabić w butelkę."
       Tylko oni obydwaj znali owe listy towarów. Były niemal genialnym zabezpieczeniem odwrotu. Gdyby ktoś jeszcze na minutę przed dwunastą wpadł na pomysł zarzucenia Schulzowi, że brał udział w jakichś paskarskich transakcjach, za które groził sąd wojenny, wyciągnie się po prostu z kieszeni urzędową listę. Przejrzaną, przeliczoną, opieczętowaną i podpisaną! A więc: urzędowo. Wtedy będzie się nazywało, że nie paskował, że tylko wspaniałomyślnie oddał swój skład do dyspozycji. Wszystko dla Wielkich Niemiec - nie wyłączając piwnicy.
       - Czego się tak na mnie gapicie, śmierdzielu!
       - Rozstanie się z panem, panie kapitanie, przychodzi mi rzeczywiście z trudnością.
       - Precz! - zawołał Schulz.
       Potem znowu ująwszy głowę w dłonie i przymknąwszy świńskie oczka kapitan zaczął rozmyślać, w jaki to sposób mógłby ten stołek komendanta garnizonu, tego "czarnego Piotrusia", podsunąć pod tyłek komuś innemu.
       - Już od lat wykonuję pracę co najmniej trzech oficerów sztabowych - mruknął pod nosem - a ciągle jeszcze nie jestem majorem. Cóż więc dziwnego, że cały ten interes już człowieka nie cieszy.
       
       Oto - powiedział kapitan Wedelmann z szerokim gestem właściwym chłopom, którzy pokazują swój kawałek ziemi - oto miasto, w którym przed wojną byłem żołnierzem. - Piękne - oświadczyła Magda.
       Wedelmann skinął głową. Przyglądał się krytycznym wzrokiem rynkowi, na którym się znajdowali. Pełno tu było papierków i wiórów. Obok pustego kanistra piętrzył się stos ulotek zapewniających o ostatecznym zwycięstwie. Samotnie stało kilka zapylonych pojazdów Wehrmachtu. Jednemu z nich jak gdyby wypruto flaki, został doszczętnie splądrowany. Nikt nie oglądał się na nowych przybyszów, gdyż każdy był pochłonięty sobą.
       - Przebywałem tutaj jako podporucznik - powiedział Wedelmann. - Znam tu wszystkie ulice, niektóre lokale i całą okolicę. Z pewnością znajdą się jeszcze w mieście ludzie, którzy mnie znają, a może nawet spotkamy kogoś, kto nam będzie mógł być pomocny.
       - Na pewno - powiedziała Magda i spojrzała nań z pełnym zaufaniem. Wierzyła we wszystko, co mówił, była gotowa iść za nim wszędzie. Nie zaniedbywała żadnej okazji, żeby mu tę swoją wiarę i gotowość okazać.
       - Zobaczymy - odparł Wedelmann. - Ale nie powinnaś spodziewać się zbyt wiele. Między moją przeszłością a dniem dzisiejszym leżą lata. Człowiek może spotkać się z rozczarowaniami.
       - Proszę cię, nie kłopocz się o mnie. Gdyby nawet trzeba było spać pod gołym niebem, nie będzie to dla mnie rozczarowaniem, skoro będę cię miała obok siebie.
       Wedelmann wziął jej rękę w swoją i spojrzał czule na Magdę. - To dziwne - powiedział po chwili, szczerze zdziwiony tym, co odczuwał - wszystko się kończy, a my dopiero rozpoczynamy. Jeszcze dziwniejsze jest to, że coraz więcej myślę o tym, że zaczynamy życie, a coraz mniej o tym, co się tutaj kończy.
       - Otacza nas wiele rzeczy smutnych, a mimo to nie jestem nieszczęśliwa.
       Wedelmann ścisnął mocno jej rękę. W tym momencie wydawało mu się, że jest z Magdą sam na świecie, że nigdy nie było tych pięciu gorzkich lat w mundurze i tych smutnych lat przedtem, że nigdy nie był zrozpaczony, samotny i pełen lęku. Nawet głuchy huk przejeżdżającej ciężarówki, z której zwisał pijany żołnierz, wyrzucający z siebie bzdurne słowa, ociekający śliną, nie przeszkadzał mu. Powtórzył półgłosem jej słowa: - Mimo to nie jestem nieszczęśliwa.
       Potem Wedelmann odsunął się od niej niezwykle delikatnie, jak by była pogrążona we śnie, i automatycznie poprawił na sobie mundur. Potem powiedział: - Zaczekaj tu na mnie. Pójdę do kawiarni. Znam właściciela. Jeżeli kto będzie nam mógł pomóc, to chyba on.
       Kawiarnia Ascha - pierwszy lokal w mieście, w soboty i niedziele koncert, dostawy do domu - była zamknięta. Wedelmann naciskał na próżno klamkę. Spojrzał w górę, ale okna były również zamknięte, a story zapuszczone. Odnalazł bez trudu boczne wejście. Zadzwonił. Kilkakrotnie, Po dłuższym czasie zjawiła się jakaś kobieta, uchyliła nieco drzwi, zlustrowała kapitana z nieufną miną.
       - Szukam właściciela kawiarni, Ascha - powiedział Wedelmann uprzejmie.
       - Po co, chce go pan zabrać?
       - Chciałbym z nim pomówić. - W jakiej sprawie?
       - Jest w domu, czy go nie ma? - spytał Wedelmann, nieco zniecierpliwiony. - Przychodzę w sprawie prywatnej. Gdzie mogę go znaleźć?
       - Nie ma go w ogóle - mruknęła kobieta - dla nikogo! - I zatrzasnęła Wedelmannowi drzwi przed nosem.
       Wedelmann gapił się ze zdumieniem na ciężkie, zniszczone drzwi. Potem potrząsnął melancholijnie głową i odszedł wolnym krokiem. Znalazłszy się na ulicy, spojrzał raz jeszcze ku oknom, które, jak mu było wiadomo, należały kiedyś do właściciela kawiarni Ascha.
       Ktoś otworzył gwałtownie okna. Wyjrzał przez nie stary Asch. Rozglądał się na obie strony ulicy, jak gdyby coś mu zagrażało. Potem kiwnął ręką w stronę Wedelmanna. - To pan! - zawołał stłumionym głosem. - Niechże pan wejdzie na górę!
       Wedelmann podszedł znowu ku drzwiom wejściowym, chwilę czekał cierpliwie, aż mu wreszcie stary Asch otworzył. - Niechże pan wejdzie! - powiedział Asch nieco nerwowo. - Zawsze ma pan do mnie wolny wstęp.
       Podali sobie szybko ręce. Asch wciągnął natychmiast swego gościa do sieni, zaryglował dwukrotnie drzwi. - No tak - powiedział z zadowoleniem. - Żeby nam nikt nie przeszkadzał.
       - Co się stało? - zapytał Wedelmann. - Dlaczego się pan zamyka?
       - Żeby mnie nie rozparcelowano - odpowiedział stary Asch mrugając oczami. - Mój dom to moja twierdza. Czasy są surowe, kwaterunki zaczynają powoli zagrażać życiu.
       Zaprowadził Wedelmanna na górę do tak zwanego salonu i poprosił, żeby usiadł. Stanął przed nim pełen oczekiwania i zapytał. - No, jakże tam z ostateczną bitwą? Jest pan strażą przednią?
       - Syn pański - powiedział kapitan Wedelmann - znajduje się prawdopodobnie o osiemdziesiąt kilometrów stąd.
       - W takim razie wkrótce się tu zjawi - odparł stary Asch radośnie. - Porobiłem już wszystkie przygotowania jak należy.
       - Na razie bateria jego została odcięta przez Amerykanów.
       - W takim razie zjawienie się jego ulegnie pewnej zwłoce. - Ojciec Asch w dalszym ciągu pełen optymizmu i dumy człowieka, który spłodził takiego syna, zatarł różowe ręce cukiernika. - Jest ostatecznie synem swego ojca.
       - Spodziewam się także - powiedział uprzejmie Wedelmann - że życzenia pańskie się spełnią. Znając zaś pańskiego syna wierzą, że się przedrze.
       Stary Asch skinął z otuchą głową. - No, a pan, panie kapitanie? Co pan ma zamiar zrobić dla ostatecznego zwycięstwa?
       - Nie jestem już kapitanem - oświadczył Wedelmann, jak by obwieszczał o wydarzeniu, które wstrząśnie światem. - Mam w kieszeni papiery zwolnienia z wojska podpisane przez generała Luschkego.
       - Patrzcie no państwo! - zawołał Asch, szczerze zaskoczony. - Właśnie pan! I tak bez ceregieli chce pan spłatać takiego figla naszemu führerowi?
       - Nie istnieje już dla mnie führer - odparł Wedelmann z goryczą. - Mimo to chciałem dalej walczyć. Ale generał nie znalazł dla mnie zadania.
       Rozparłszy się wygodnie na krześle stary Asch skierował badawcze spojrzenie swych mądrych kupieckich oczu na przybysza. - Wydaje się - powiedział z uznaniem - że ten generał Luschke wie doskonale, co w trawie piszczy.
       - Przyszło mi to niełatwo - zapewnił Wedelmann. - Ale stało się. Teraz chcę znaleźć dach nad głową, włożyć cywilne ubranie i ożenić się.
       - Miejmy nadzieję, że narzeczoną już pan ma.
       - Narzeczoną mam, ale nie mam ani ubrania cywilnego, ani mieszkania.
       - Może pan to dostać ode mnie - oświadczył wspaniałomyślnie stary Asch.
       - Chce mi pan dostarczyć cywilnego ubrania?
       - Mieszkania również, oczywiście jeżeli zechce pan zamieszkać ze swoją narzeczoną u mnie. Mam jeszcze kilka wolnych pokoi, na przykład pokoje syna i córki. A kilku prawdziwych cywilów ani mnie, ani memu otoczeniu nie będzie zawadą. Cywilne ubranie jest jednak warunkiem zasadniczym.
       - Dziękuję - odparł Wedelmann uszczęśliwiony.
       - Mam nadzieję - powiedział stary Asch z namysłem, niczym doświadczony rybak, który zarzuca sieci na daleką wodę - że utrzyma pan kontakt z tym generałem Luschke, oczywiście kontakt zupełnie prywatny.
       - Prywatny, zawsze - odrzekł Wedelmann. - Głęboko poważam tego człowieka.
       - To dobrze - oświadczył stary Asch snując dalej swe śmiałe dalekosiężne myśli. - Może kiedyś będziemy tego potrzebowali, gdyż, o ile się nie mylę, ten generał miał coś wspólnego z dwudziestym lipca.
       - Siedział w areszcie śledczym, ale okazał się niewinny.
       - Wedle moich informacji nie można mu było niczego udowodnić - skorygował łagodnie Asch. - Ale zostawmy to na razie. Kiedy się pan chce sprowadzić?
       - Jeżeli pan pozwoli, zaraz. Narzeczona moja czeka na dole na rynku. Chcemy pobrać się możliwie najprędzej, najlepiej jeszcze dzisiaj. Oczywiście przyjmując, że nie natrafimy na trudności.
       - Któż miałby wam robić trudności?
       - Na przykład partia.
       - Ach, te draby są teraz szczęśliwe, kiedy mogą wymigać się od trudności. Robią wszystko, czego się od nich żąda, o ile to nie przynosi im bezpośredniej szkody. Poza tym Ortsgruppenleiter ma wobec mnie zobowiązania. Kiedy na niego popatrzę - staje na baczność.
       - Ciągle jest pan jeszcze zaprzyjaźniony z tymi ludźmi z partii? - zapytał Wedelmann, lekko skonsternowany.
       - Pracują dla mnie - powiedział stary Asch bez żenady. Potem, uśmiechając się z zadowoleniem, podszedł do telefonu i połączył się z ortsgruppenleiterem. - Wstąp na chwilę.
       Wedelmann nie ukrywał swego zdumienia. Wypił bez słowa kieliszek wódki, którym go poczęstował stary Asch. - Mocne - powiedział otrząsając się.
       - Ortsgruppenleiter zaraz tu przyleci. Ma niedaleko. Z ratusza do mnie jest najwyżej pięć minut.
       Po czterech minutach rozległ się dzwonek i w drzwiach pojawił się Ortsgruppenleiter. Był to osobnik o ospałej twarzy koloru sera i dobrotliwych oczach jamnika. Wyglądał na człowieka, który w ostatnich dniach prawie że nie spał. Podszedł na krzywych nogach do Ascha, podał mu ospale rękę i nieufnie zaczął przyglądać się kapitanowi.
       - To mój przyjaciel - powiedział stary Asch. - Nazywa się Wedelmann, jest studentem, starszy rocznik. Musi się pozbyć munduru. Mieszka u mnie, chce się ożenić możliwie jak najprędzej. Możesz to załatwić?
       - Ależ tak, dlaczego nie? Jeżeli ty o to prosisz...
       - Czy mógł się już ożenić jakieś trzy, cztery tygodnie temu, a mieszkać u mnie już od dwóch miesięcy?
       Ortsgruppenleitera nic już nie potrafiło zadziwić. Zmarszczył swoją smutną, psią twarz, miało się wrażenie, że nad czymś rozmyśla. - Że mieszka u ciebie od dwóch miesięcy, to się da zrobić. Ale niestety tego, że się ożenił trzy tygodnie temu, zrobić się nie da. Formularze meldunkowe można jakoś pozamieniać, ale śluby są w porządku kolejnym wciągane do książki i samowolna zmiana daty jest niemożliwa. Ostatni ślub odbył się przedwczoraj.
       - Proszę sobie z mego powodu nie robić kłopotu - powiedział Wedelmann. - Przywiązuję wagę do papierów nie budzących najmniejszej wątpliwości.
       Ortsgruppenleiter opadł na krzesło ze zmęczonym wyrazem twarzy. Sięgnął po flaszkę z wódką i otrząsając się wypił kieliszek. Potem powiedział do Ascha: - Czy nie byłoby lepiej, gdybyśmy wypuścili starego Freitaga?
       - To nie wchodzi w rachubę - powiedział zdecydowanym tonem stary Asch.
       - Niech zostanie tam, gdzie jest. To dla niego najodpowiedniejsze miejsce.
       - Gdzie on jest? - zapytał Wedelmann zaciekawiony.
       - W ciupie - odparł stary Asch takim tonem, jak by mówił o cenach w swojej kawiarni. - Siedzi tam i czeka na swoją sprawę, oskarżony o wyrażanie się w pogardliwy sposób o führerze, podkopywanie woli zwycięstwa i zdradę główną.
       - W takim razie musimy go stamtąd wyciągnąć - powiedział Wedelmann z przekonaniem.
       - Dlaczegóż to? - zapytał stary Asch szczerze zdziwiony. - Jestem rad, żem go tam zawczasu wpakował.
       - Pan?
       - A któż by inny?
       - Przecież to... to...
       - Reasekuracja! Najnowsza wielko-niemiecka zabawa towarzyska. Słyszał już pan kiedyś o tym?
       - Nie - odrzekł Wedelmann zaskoczony.
       - Chyba nie spadł pan z księżyca, człowieku? Jak pan sobie właściwie wyobraża to, co się tu dzieje? Oczy panu wylezą na wierzch.
       - Tak - zapewnił Ortsgruppenleiter z przekonaniem - żyjemy w okropnych czasach. Żadne oko nie może ostać się dziś suche,
       - I żaden worek pusty, oczywiście, o ile człowiek nie upadł na głowę.
       - Nic z tego nie rozumiem - powiedział Wedelmann bezradnie.
       - Nie jest to wcale potrzebne - stary Asch uśmiechnął się chytrze. - Najważniejsza rzecz w tym, że nie wchodzi nam pan w paradę. Pan się żeni, a my świętujemy. Każdemu to, co się należy!
       Opasły major Hinrichsen ciągle jeszcze siedział w przydrożnym rowie przy skrzyżowaniu dróg i gapił się przed siebie. Przycisnął lewą rękę do obryzganego krwią munduru, mniej więcej w tym miejscu, w którym zawieszony był jego Złoty Krzyż Niemiecki. Sapał przy tym jak lokomotywa.
       - Chodźże pan wreszcie - nalegał podporucznik Asch. - Nie może pan tu siedzieć. Amerykanie ciągną na nas.
       - Gówno mnie to obchodzi - powiedział Hinrichsen głuchym głosem.
       - Musimy się cofnąć! - zawołał Asch. - Nie mamy już prawie amunicji. Nie utrzymamy się tutaj. Amerykanie chcą mieć skrzyżowanie z powrotem i będą je mieli.
       - Przeklęta świnia! - stęknął Hinrichsen. - Każe krwawić swoim żołnierzom, a sam daje drapaka.
       Asch wylazł szybko z rowu, podniósł się ostrożnie i zawołał do żołnierzy: - Wszyscy do tyłu, na skraj lasu! Broń zostawić! Pozabierać rannych!
       Żołnierze podnieśli się od razu, jak gdyby właśnie na ten rozkaz od szeregu minut czekali. Po wytaczali się ze swych jam i podniósłszy się nieco zaczęli odstępować skokami. Niektórzy wlekli ze sobą rannych, którzy jęczeli, wyli i płakali. Na rozsiane na polu trupy nikt nie zwracał uwagi.
       Amerykanie zaczęli znowu strzelać. Zasypywali skrzyżowanie huraganowymi seriami ognia. Hinrichsen i Asch mieli wrażenie, że wyciągają się po nich ostre, nerwowe, dygocące palce. W pobliżu wybuchł granat i obrzucił kupą błota twarz majora.
       - Nie rozumiem tego - powiedział Hinrichsen.
       - Jazda! - ryknął na niego Asch. - Wstawać, naprzód!
       Hinrichsen siedział z bezradną miną. Nawet ryk komendy wydany przez Ascha pozostał bez skutku. Szara jego twarz stawała się stopniowo zielonkawa. Asch szarpnął go za  rękaw. W tym momencie Hinrichsenowi zrobiło się niedobrze. Nagle zbuntował się jego żołądek. I major się wyrzygał. Potem, wstrząśnięty klęską i hańbą, utkwił nieruchome spojrzenie w ziemi. Śmierdział okropnie, ale nie czuł tego.
       - Jazda, człowieku! - ryczał na niego Asch. - Niechże pan nie będzie tchórzem!
       Major Hinrichsen podniósł swą szarozieloną, zamorusaną, umęczoną twarz i spojrzał, na Ascha. W oczach jego malował się smutek dogorywających, bezbronnych zwierząt. Aschowi chciało się wyć ze współczucia, ryknął jednak: - Jeżeli pan natychmiast ze mną nie ruszy, będzie pan ostatnim tchórzem! Jest pan za wielkim tchórzem, żeby spojrzeć w oczy swoim żołnierzom. Woli pan zdechnąć niż żyć dalej z całą prawdą. Jeżeli tak jest istotnie, Hinrichsen, to tchórzliwa świnia z pana.
       Gruby major opuścił głowę, jak by go ktoś mocno walnął w kark. Potem wydało się, że wpompowuje w swe olbrzymie cielsko powietrze. Podniósł się bardzo wolno i stanął nieruchomo, wielki i barczysty. Wyglądał jak blok skalny.
       Potem ruszył, potknął się o skraj rowu i poszedł z trudem przez pole opuściwszy głowę. Pistolet maszynowy, który trzymał w ręku na rzemieniu, zanurzał się raz po raz w błoto. "Dlaczego - myślał - nikt nie strzela? Dlaczego nie strzelają? Dlaczego do mnie nie strzelają?"
       Nagle z oddali, daleko za jego szerokimi plecami, odezwał się warkot karabinu maszynowego. Na prawo i na lewo od Hinrichsena wystrzeliły drobne fontanny błota. To okrutna śmierć. "Nareszcie - pomyślał major - nareszcie!"
       Major odniósł wrażenie, że ktoś klepie go po prawym ramieniu. Krótko, niemal czule i przyjaźnie. A potem wydało mu się, że jakiś bezgłośny, nagły, ostro pełzający płomień chce go pochwycić, że go chwycił, wżarł się łapczywie w jego plecy, zamienił się tam w wilgoć, w gęstą, lepką, gotującą się wilgoć. Krew spływała na ziemię z jego ramienia.
       "A więc stało się - powiedział sobie, jak gdyby pijany ze szczęścia, i posuwał się dalej. Spróbował po raz ostatni się podnieść, wpompować w swe plecy siłę, trzymać je prosto. Ale nie mógł już odzyskać równowagi. Czerwona, drżąca, coraz ciemniejsza zasłona pokrywała jego oczy. Potem podniosła się ziemia, spadła na niego i okryła go sobą. Zatonął w morzu ciepła i zapomnienia.
       Kiedy znowu przyszedł do siebie, leżał na skraju lasu. Zobaczył nad sobą gałęzie zieleniejących brzóz, których wierzchołki strzelały w niebieskie wiosenne niebo. Wydawało mu się, że drży ono pod jego spojrzeniem. Potem ujrzał szarobrązową, zbryzganą błotem i mokrą od potu twarz podporucznika Ascha. W oczach jego lśniła gniewna radość.
       - Waży pan stanowczo za wiele - powiedział podporucznik Asch. - Zdawało mi się, że jestem robotnikiem transportującym fortepian.
       Hinrichsen usiłował podnieść się. Czuł kłujące bóle. Skóra otaczająca całą prawą część jego ciała wydawała mu się twarda jak szkło i drętwa. Poruszył z wysiłkiem głową i zobaczył, że ma ramię owinięte białymi niegdyś opatrunkami, przez które teraz sączyła się wodnista krew.
       - Jeszcze raz miał pan pecha, majorze - zauważył podporucznik Asch. - To nie wystarczy dla otrzymania złotej odznaki za rany.
       - A żołnierze? - zapytał Hinrichsen.
       - Wszyscy z wyjątkiem pana powrócili cało - odparł podporucznik Asch i delikatnym ruchem zmusił majora do zajęcia miejsca na ziemi. - Tylko podróż w tamtą stronę kosztowała nas siedemnastu zabitych i dwudziestu pięciu rannych.
       - Ta świnia! - zawołał Hinrichsen i z jękiem chwycił się za opatrunek.
       - Zapłaci za to. Nareszcie przyłapaliśmy jednego z tych handlarzy żywym towarem na gorącym uczynku. Większość zasłaniała się dotychczas anonimowymi rozkazami, ale ten wlazł do interesu na naszych oczach. Wielu już tak robiło, tylko trochę wytworniej i nie tak bezczelnie. Ale temu wyjątkowo się spieszyło. Oto dlaczego doszło do tej nie przemyślanej rzezi.
       Hinrichsen zagryzł wargi. Znowu spróbował się podnieść. - Musimy stąd odejść - powiedział. - Amerykanie będą nas atakować.
       - Zawracanie głowy - odparł Asch brutalnie. - Oni się wcale tak do wojny nie palą jak pan. Są zwycięzcami, chociaż nie musieli być bohaterami. Można by im prawie tego pozazdrościć. Mają znowu w swoich rękach skrzyżowanie i to im wystarczy. Poza tym zataczają wokół terenów leśnych coraz większe łuki. Robiło to już wielu z tych, którzy wkraczali, do Niemiec. Tak już było za Varusa w Teutoburskim Lesie.
       Hinrichsen usiłował się uśmiechnąć. Nie udało mu się to, ale Asch wyczuł jego wysiłki i spojrzał na niego z uśmiechem. Serdecznie, ale bardzo ostrożnie poklepał majora po lewym ramieniu, jak gdyby Hinrichsen był jego przyjacielem i jak by obu przed chwilą udał się dobry kawał.
       - Wykończymy tę przeklętą świnię w mundurze pułkownika
       - powiedział Asch z przekonaniem. - Zechce mi pan pomóc? Hinrichsen spróbował podnieść obandażowane ramię. - Z tym? - zapytał sceptycznie, wskazując na opatrunek. - Ten człowiek odjechał, czy wie pan dokąd?
       - Możliwe - Asch spojrzał w kierunku leśniczówki - że zostawił swój nowy adres.
       - Nonsens! - zawołał Hinrichsen. - Człowiek, który idzie po trupach...
       - ...nie musi być koniecznie człowiekiem mądrym. Widzi pan, on wystawił do wiatru nie tylko swoich żołnierzy, ale i swoją dziwkę. A te kociaki z oficerskich łóżek mają czasem diablo dobre uszy.
       - Ale nawet gdyby pan miał wydobyć adres, w co wątpię, jak możemy się stąd wydostać? Siedzimy w pułapce.
       - Wszystko po kolei - odparł podporucznik i podniósł się. - Może pan jeszcze myśleć?
       - Rozum mam w głowie, a nie w ramieniu.
       - No dobrze. Niech się pan w takim razie zajmie żołnierzami, A ja tymczasem zasięgnę języka u tej małej kurewki.
       Podporucznik dotknął palcem daszka swej czapki, skinął przyjaźnie głową i poszedł przez las w stronę leśniczówki.
       Barbara ciągle jeszcze przebywała na werandzie, lekko obnażona, z rozchylonymi wargami i przymkniętymi oczyma. Leżała z podziwu godnym spokojem, jak gdyby podczas wakacji wygrzewała się na słońcu na tarasie jakiegoś domku wiejskiego.
       - Ale jesteś wytrwała - powiedział Asch z uśmiechem. Barbara podniosła się gwałtownie i zawołała: - Czego pan tu chce! - Szybkimi ruchami rąk zaczęła zapinać górne guziki swej bluzki. Na jej twarzy malowało się oburzenie jak u małych dzieci, którym się odbiera zabawkę.
       - Tylko spokojnie, dziewczyno! Złość piękności szkodzi!
       - Jeżeli pan natychmiast nie zniknie mi z oczu - oświadczyła Barbara usiłując bez powodzenia zająć godną postawę - zawołam pana pułkownika.
       - Spróbuj to zrobić - odparł Asch i rozsiadł się obok niej zakładając nogę na nogę. Potem zbliżył do uszu zwinięte w trąbkę dłonie i oświadczył: - Jeszcze nic nie słyszę.
       Barbara lustrowała go spod na wpół przymkniętych powiek. - Radzę panu po dobremu ulotnić się stąd natychmiast. A jeśli pan w dalszym ciągu będzie miał czelność mówić do mnie...
       - Przecież to może być czysta sympatia!
       - Wypraszam to sobie! - zawołała Barbara, zdecydowana przerwać tę rozmowę. Rozejrzała się dokoła w poszukiwaniu czegoś - Gdzie jest pan pułkownik?
       - Odjechał - powiedział uprzejmie Asch.
       Minęły dwie sekundy, zanim zrozumiała słowa Ascha. Nie miała zbyt lotnego umysłu, ale kompensowała to wieloma innymi zaletami, które bezspornie posiadała. Spoglądała teraz przed siebie jak owca, która zobaczyła wilka i ciągle jeszcze nie wierzy własnym oczom. - To przecież niemożliwe - powiedziała.
       - A jednak... takie rzeczy się zdarzają.
       - Przecież nie mógł mi tego zrobić! A ja... co się ze mną stanie?
       - Pojedziesz oczywiście za nim, dziecino! I to w moim towarzystwie.
       - W pańskim?
       - Lepszego byś na pewno, dziewczyno, nie znalazła. Męska opieka! Czegóż chcesz więcej?
       Barbara przyglądała się Aschowi nieufnie. Mimo młodego wieku poznała już wielu mężczyzn, z których prawie wszyscy nosili mundur. Ten również nosił mundur, ale był zupełnie inny. Trudno było od razu określić, do jakiego gatunku mężczyzn należał. Niepokoiło ją to. - Czy pan pułkownik zlecił to panu?
       - Jest to - oświadczył Asch wesoło - żeby tak powiedzieć, jego testament.
       
       Poprosiłem panów obu jeszcze raz - powiedział kapitan Ted Boernes z właściwą mu tkliwie pielęgnowaną uprzejmością - żeby omówić parę szczegółów.
       - Chce pan nas znowu piłować, kapitanie? - powiedział James I uśmiechając się do Jamesa II, który zapamiętale obcinał sobie paznokcie. - Ale jestem w pewnych określonych punktach twardy jak dąb.
       - Mister James - powiedział Ted Boernes pochylając się nieco naprzód; w ten sposób chciał podkreślić chęć porozumienia.
       - Nie będziemy już mieli czasu na eksperymenty. To, co robimy, musi przekonywać i mocno siedzieć w siodle.
       - U mnie będzie siedzieć, może pan być o tym przekonany.
       - James, gdybyśmy mieli zawieść, to po pięciu albo dziesięciu latach mogłoby to przynieść katastrofalne skutki. Na razie możemy sobie pozwolić na wszystko, literalnie na wszystko! Ale to nasze ziarno kiedyś zakiełkuje, a zbiory są zawsze sprawą najważniejszą.
       - Nie przebywam tutaj w charakterze rolnika - odparł James I wybitnie nieuprzejmie. - A może ty, "pastorze"?
       James II manipulował dalej przy swoich paznokciach. - Czy to można dokładnie wiedzieć, "partnerze"?
       - Niski, wątły kapitan stanął na swych cienkich nóżkach przy oknie i zaczął patrzeć przez nie. Widział strzęp Niemiec, kawałek owego kraju, którego językiem ciągle jeszcze władał z całkowitą swobodą i który zaprzątał jego myśli. Najgorsze było to, że marzenia swe snuł też w języku niemieckim.
       - Kapitanie - powiedział James I za jego plecami - byłoby dobrze, gdybyśmy się od samego początku rozumieli należycie.
       - Ja już pana dobrze rozumiem - zapewnił Ted Boernes nie odwracając się.
       - Cieszyłoby mnie to - powiedział James I. - Nieporozumienia w naszej sytuacji mogłyby doprowadzić co najmniej do nieprzyjemności. Widzi pan, kapitanie, pan tu jest szefem, ale my nie jesteśmy pańskimi chłopami pańszczyźnianymi, lecz po prostu pracujemy razem z panem. W praktyce wygląda to tak: pan zbiera materiał, którego my i inne grupy dostarczamy.
       - Znam dosyć dobrze swoje zadania, James.
       - Wierzę panu na słowo, kapitanie. Fakt, że jest pan inteligentny, nie podlega dyskusji. Nie wolno jednak panu zapominać, że i ja znam swoje zadania również dosyć dokładnie. Co, "pastorze"?
       - Możliwe, "partnerze".
       - Jeżeli, kapitanie, jutro albo pojutrze wylądujemy w tym samym mieście, to będzie to nasze miasto, moje i "pastora". Tylko my dwaj będziemy musieli jakoś popychać ten interes. Pan, kapitanie, jest kimś w rodzaju admirała na okręcie flagowym. Losy szalupy to chyba nasza sprawa.
       - Dobrze już, James, dobrze - powiedział Ted Boernes łagodząco i zwrócił się znów do swoich dwóch bezpośrednich współpracowników: - Wiem sam najlepiej, że takiej działalności jak nasza nie można ująć aż do najdrobniejszych szczegółów w wytyczne, zarządzenia i rozkazy. Wszystko zależy od indywidualności. Ostatecznie każdy musi dawać sobie radę ze swoim zleceniem za pomocą własnych metod.
       - Oby pańskie słowa dotarły do uszu Eisenhowera - powiedział James I z zadowoleniem.
       Kapitan usiadł teraz obok nich. Wyglądało na to, jak gdyby ci trzej mężczyźni w luźnych mundurach amerykańskich, nieco znudzeni, czekali na szklankę whisky i zabijali czas rozmową o głupstwach.
       - Czy wolno zapytać - powiedział Boernes uprzejmie - jak będzie wyglądał pański pierwszy krok?
       - Zupełnie prosto - odparł uprzejmie James I. - Opróżnię pewną ilość cel.
       - A administracja, James? Na przykład burmistrz?
       - Niechaj sobie administrują dalej. Kto jest burmistrzem, ten nim pozostanie. Dopóki nie wyszukam odpowiednich następców.
       - A jeżeli, co. się często zdarza, burmistrz jest równocześnie ortsgruppenleiterem? - zapytał Ted Boernes nie dając poznać po sobie, że go mocno zaskoczyły wypowiedziane przed chwilą słowa Jamesa.
       - To przecież tylko upraszcza sprawę, kapitanie. Jeżeli dwie funkcje spoczywają w jednym ręku, oszczędzam jedną celę. Ale to przecież tylko drobne płotki. Właściwa trudność polega na tym, jak wpakować za drut kolczasty Wehrmacht.
       Kapitan, wyraźnie rad, że nie będzie już zmuszony dotykać tej drażliwej kwestii, jaką jest "zakres kompetencji", i że może przejść do innych punktów, uśmiechnął się z zadowoleniem. Jeżeli o niego chodzi, to wynalazł niemal gęstą sieć, przez której oczka nie prześliźnie się tak łatwo żaden hitlerowiec ani żaden żołnierz hitlerowski. Wydaje się, że naczelny dowódca, inspirowany przez wszechpotężnego pułkownika Thompsona, jest skłonny zaakceptować jego plany; prawdopodobnie będą one ważne na wszystkich terenach okupowanych przez armię USA.
       - Oficerów niemieckich - powiedział James II w zamyśleniu - poznaję z odległości trzydziestu metrów. Nawet wtedy, kiedy mają na sobie aresztanckie ubrania.
       - Należałoby - oświadczył zdecydowanie James I - przede wszystkim pozamykać tych wszystkich, którzy nie są całkowicie bez zarzutu, a potem dopiero przeczesać i przesiać tę całą bandę.
       - Przecież nie może pan zamknąć całej ludności, James! - zawołał kapitan lekko przerażony.
       - Dlaczegóż by nie! - odpowiedział James I kładąc swe twarde, żylaste ręce na poręczy krzesła. - Jeżeli inaczej nie można, trzeba iść na całego! Czyż wszystkich bez wyjątku Żydów nie wpakowano do obozów koncentracyjnych? No, więc? W każdym razie nikogo nie zagazujemy. My - nie!
       Kapitanem wstrząsnął lekki dreszcz. Powiedział sobie, że może nie dorósł całkowicie i w każdej sytuacji do tego stosunkowo surowego klimatu. Przeżył kilka lat w Kalifornii, ta niemiecka wiosna była surowsza od zimy w San Francisco. Nieco zakłopotany potarł ręce. Potem chrząknął i po chwili powiedział: - Wydaje mi się, że wynalazłem dosyć przydatną metodę. Jest prosta, niemal prymitywna, jak wszystko, co szybko działa. Rzecz polega na tym, że każdy Niemiec musi mieć przepustkę. Jest to zupełnie zwykła, niepozorna kartka, wystawiona przez odnośną kancelarię gminną. Treść następująca: X należy do gminy Y. Pod tym podpis burmistrza. Nic ponadto. I na tym polega cała sztuka.
       Spodobało się, to od razu Jamesowi II. - Nieźle - powiedział. - W ten sposób wszyscy zostaną zmuszeni do zarejestrowania się. Tubylcy, ewakuowani, uchodźcy. A także ci, którzy są rozproszeni po całym kraju i obijają się, oraz tacy, którzy chcieliby się ukryć.
       James I gwałtownym ruchem ręki wyraził dezaprobatę. - Nie da to żadnego rezultatu, jedni ukryją się, inni - zarejestrują się dwukrotnie i trzykrotnie: Będą i tacy, którzy zaczną te małe, niepozorne karteczki fałszować.
       - Zgoda - odrzekł kapitan nieco rozgniewany. - Wszystko to się może zdarzyć. Ale ta akcja jest ostatecznie tylko początkiem. W dzień później zażądamy nowych wykazów lokatorów i w ten sposób znowu pewną ilość przygwoździmy. Potem zabierzemy się do wprowadzenia kart żywnościowych, a następnie każemy meldować się na nowo w policji. W ten sposób oczka zaciągać się będą coraz ciaśniej i ciaśniej.
       - Dałoby się to jednak zrobić również wprost, odwrotnie - upierał się James I. - A więc przede wszystkim najwęższe oczka. Żeby się nie mogła przedostać przez nie ani jedna hitlerowska pluskwa. Na wspaniałomyślność zawsze jeszcze sobie będziemy mogli pozwolić.
       - Omówiona przeze mnie przed chwilą metoda, James, jest wiążąca również i dla pana - powiedział Boernes dosyć ostro.
       - W porządku, kapitanie - odparł James I nieuprzejmie. - Rozkaz jest rozkazem. Ale chyba będą wyjątki.
       - Na przykład?
       - Werwolf, kapitanie. Słyszał pan już kiedyś o tym?
       - James - powiedział Boernes starając się zachować spokój, co mu przychodziło z trudem. - Niemcy są zmęczone, ich żołnierze również. Poza tym naród ten nie nadaje się nawet w najmniejszym stopniu do bawienia się w partyzantów, Indian czy coś w tym rodzaju. Zwłaszcza w tej sytuacji.
       - Wiem, wiem, to raczej naród poetów i katów.
       - Moim zdaniem - rzekł Boernes zmartwiony - z pewnością nie napotkamy żadnego Werwolfu.
       - Zdanie pańskie - powiedział chłodno James I - nie jest niestety w tym wypadku miarodajne. Istnieją mianowicie niemieckie rozkazy wojenne, które pozwoliły sobie na ten luksus, by w żadnym, nawet najmniejszym stopniu nie podzielać pańskich poglądów na niemiecko-germańskie właściwości narodowe. Istnieje również rozkaz Hitlera w sprawie Werwolfu. Jeżeli chodzi o nas dwóch, to widzę już, że poglądy nasze różnią się w niektórych punktach. Proszę więc liczyć się z tym, że w wątpliwych wypadkach będę się zawsze trzymał zarządzeń naszych wspólnych przełożonych.
       - James - powiedział Boernes skonsternowany i zdjął okulary. Patrzył na nie bezradnym wzrokiem, a jego delikatne, nerwowe ręce zdawały się szukać jakiegoś oparcia.
       - Jeszcze coś, kapitanie?
       - Nie - odrzekł tamten i spojrzał z niechęcią na dywan, jak gdyby mu się nie podobał jego wzór.
       - W takim razie mogę odejść - powiedział James I i wyszedł. Ted Boernes potrząsnął lekko głową. Jego wąska twarz była bledsza niż zazwyczaj. Na wysokim czole pojawiły się drobne krople potu.
       - Czy we wszystkich punktach zgadza się pan z Jamesem? - zapytał kapitan Jamesa II, który podczas całej rozmowy nie ruszył się z miejsca pochłonięty czyszczeniem paznokci. - Czy zgadza się pan ze wszystkim, co mówił pański partner?
       - Nie - odparł James II.
       - No, dzięki Bogu! - zawołał Ted Boernes z wyraźną ulgą.
       - I ja mam na te sprawy swój własny pogląd - oświadczył James II łagodnie. - Nie pokrywa on się z poglądem Jamesa, ale z pańskim również nie.
       
       Bombardier Kowalski przedzierał się na swym motocyklu poprzez gęste kolumny.
       Resztki wielko-niemieckiego Wehrmachtu tłamsiły wymęczone szosy, na których obok wojska roiło się od uchodźców oraz pojazdów cywilnych. Powietrze było pełne huku silników, wrzasków i zapachu benzyny. Nad okolicą unosiły się cienkie smugi kurzu.
       Kowalski przesuwał się spokojnie, w miarowym tempie, wzdłuż tego ruchomego łańcucha nędzy i przerażenia. Starał się nie słyszeć nieśmiałego wołania o pomoc tak samo jak i głośnych przekleństw. Czytał w twarzach, które się na niego gapiły albo też spoglądały gdzieś w bok, jak w jakiejś gazecie. Znał tu każdy wiersz, każdą linijkę. Przewidział to wszystko, więc nic go nie dziwiło.
       Bombardier Kowalski, owinięty szerokim płaszczem, straszliwie zapylony, jechał przez czas jakiś za wyładowanym po brzegi samochodem ciężarowym rozpierającym się na szosie w bezwstydny sposób. Samochód przedzierał się naprzód jak pijany, trzymał się względnie dokładnie środka jezdni, zachowując się tak, jak gdyby należała wyłącznie do niego. Nie reagował nawet na wściekłe dźwięki klaksonów.
       Kowalski dał gazu, przewinął się z trudem między rzędem drzew a kołyszącym się samochodem ciężarowym, i zrównawszy się z kierowcą, nie zwalniając tempa, ryknął: - Nie możesz jechać po prawej stronie, ty dupo wołowa!?
       W kabinie kierowcy samochodu, który wyglądał jak wagon kolejowy, opuszczono gwałtownie szybę. W otworze pojawiła się opasła, spocona twarz. Zdawało się, że składa się ona jedynie z olbrzymiej, szeroko rozdziawionej gęby. Właściciel jej wrzasnął: - Sam jesteś dupa!
       Nagle olbrzymia paszcza zamknęła się, para złośliwych oczek zabłysła niemal serdecznie i wyciągnęła się para rąk. Do uszu bombardiera doszedł względnie przyjemny okrzyk: - Przecież to Kowalski!
       - Soeft! - krzyknął zdumiony Kowalski i omal nie stracił równowagi. Ale w odległości kilku centymetrów od rozłożystego drzewa udało mu się zapanować nad motocyklem.
       Tymczasem Soeft, niezrównany władca zaopatrzeniowy z dawnych czasów, dał znak swemu kierowcy. Ten zjechał swym, olbrzymim samochodem na prawą stronę szosy i zatrzymał się tam, ciągle jeszcze blokując cały ruch. Nie zwracając najmniejszej uwagi na to, że za jego monstrualnym wozem skupiła się masa pojazdów, Soeft wysiadł i podszedł do Kowalskiego.
       - Ty stary łobuzie! - zawołał Kowalski. - Co ty tu robisz?
       - Ty stary oszuście! - zawołał Soeft. - A co ty tu robisz? Poklepali się po ramionach uśmiechając się do siebie. Jeden miał minę beztroską, drugi uśmiechał się nieufnie. Przyglądali się sobie badawczo próbując ustalić, dlaczego właściwie zachowują się wobec siebie tak po koleżeńsku.
       - Tyś się również usamodzielnił? - zapytał kapral Soeft.
       - I to jak! - odparł Kowalski. - Dla mnie i dla mego pułkownika cały batalion torował drogę. Była to nie lada przeprawa. Chciałem jeszcze podziękować pułkownikowi, ale wziął takie tempo, że nawet mnie zabrakło oddechu.
       - A teraz, Kowalski?
       - Kierunek: ojczyzna!
       - Tak zupełnie bez bagażu?
       - Ale za to zdrów i cały. A co się tyczy bagażu, załatwię to jakoś. Ale słuchaj no, Soeft," jak by to było, gdybyś mi w tym trochę pomógł?
       - Czy byłem kiedyś potworem?
       - Ale wyznawałeś zasadę: nic za darmo, nawet śmierć.
       - Zaprzeczałoby to też moim zasadom handlowym - odpowiedział Soeft z godnością. - Ale taki jak ty przydałby mi się w tej chwili. Chodź, właź! Twój motocykl wpakujemy do wozu z tyłu.
       - Zrobione - oświadczył Kowalski. - Jeżeli chodzi o ciebie, wie się przynajmniej dokładnie, z kim się ma do czynienia.
       Soeft, któremu to pochlebiło, uśmiechnął się. Był całkowicie świadom tego, co jest wart. Wierzył, że ten Kowalski dorównywał mu. To jeden z tych, którzy nie brali wojny zbyt poważnie i tragicznie, których hasłem było: zbierać śmietanę i chlać wódę! I pamiętać o łóżku z butelką gorącej wody.
       - Wciąż jeszcze kapral? - zapytał Kowalski.
       - Gdybym chciał - odparł Soeft władczo - mógłbym zostać majorem. Ale nie jestem idiotą. - Wyciągnął z kieszeni spodni klucz, obszedł z Kowalskim swój olbrzymi samochód, uderzył kilkakrotnie w umówiony sposób o karoserię uśmiechając się przy tym całą gębą. Potem włożył klucz do zamka i otworzył drzwiczki.
       - Wpakuj tam tego swojego grata! - zawołał do bombardiera. Potem krzyknął w kierunku zaciemnionego wnętrza wozu: - Pomóż no mu przy załadowaniu!
       W tylnej części wozu ukazał się jakiś człowiek w kombinezonie kierowcy, podszedł bliżej z niechętną miną, zmrużył oczy oślepiony promieniami słońca, wyciągnął ręce, chwycił motocykl Kowalskiego i bez słowa wciągnął go do olbrzymiego brzucha samochodu. Soeft zamknął drzwiczki, dał kluczem znak zdumionemu bombardierowi i rozsiadł się razem z nim w obszernej szoferce.
       - Avanti! - zawołał do kierowcy. Ten skinął głową, zgrabnym ruchem wrzucił bieg, dał gazu i ruszył. Wykrzywiał się przy tym jak małpa i wydawał z siebie dźwięki, które od biedy można było przyjąć za wesoły śmiech.
       - Jestem zdumiony - powiedział Kowalski.
       - Oczekiwałem tego - odparł Soeft i poskrobał się w podbródek.
       - Jestem zdumiony, że twój wóz jest stosunkowo pusty. Nie jestem do tego przyzwyczajony. To przecież niemożliwe, żebyś stracił swój rozmach. Prędzej świat by się zawalił.
       - Trzeba - powiedział Soeft i wyciągnął z bocznej kieszeni wypełnioną po brzegi papierośnicę. - Trzeba zawsze iść z prądem czasu. Spróbuj no - prawdziwe kubańskie. Z zapasów marszałka Rzeszy.
       - Przez ten czas zebrałeś z pewnością tyle zapasów, że parę skrzyń więcej albo mniej to dla ciebie drobiazg. Inaczej trudno wytłumaczyć tę zastraszającą pustkę w twoim samochodzie.
       - Skrzynie - rzekł Soeft lekceważącym tonem - to było kiedyś! Przecież to praca kulisa. No tak, wtedy, hurtowo, jakoś się to opłacało, ale nie dzisiaj! Cóżbym dzisiaj począł ze składem skrzyń? Pierwszy lepszy bubek może ci zarekwirować sprzed nosa, jeżeli ma odrobinę zręczności, potrzebnych do tego ludzi i pistolet za pasem. Dla tych olbrzymich ilości materiałów leżących teraz na każdym skrzyżowaniu potrzebne są olbrzymie kolumny transportowe i własne silosy, żeby przynajmniej to, co najważniejsze, umieścić i przechować. Nie, mój drogi, to nie są interesy, w które by się chciał bawić ojczulek Soeft.
       - Cóż w takim razie?
       Soeft spojrzał na Kowalskiego z uśmiechem. Zatopił łapę w kieszeni spodni i wyciągnął lśniący pierścionek. - Mały, ale oho! Majątek mam w teczce.
       - A więc biżuteria! - zawołał bombardier.
       Soeft skinął głową nie bez dumy. Widać po nim było, że jest z siebie zadowolony. - Biżuteria albo przynajmniej jej części: brylanty, perły itd. Oczywiście złoto - czyste złoto.
       - Wyznajesz się w tych rzeczach, Soeft?
       - Do pewnego stopnia. Człowiek uczy się na nowo, przestawia, trzeba przecież iść z prądem, a poza tym mam pod ręką pierwszorzędnych rzeczoznawców.
       Niezmiernie głupi wyraz twarzy Kowalskiego sprawiał Soeftowi wyraźną przyjemność. Kiedy Kowalski nie budzącym wątpliwości ruchem głowy wskazał na kierowcę, Soeft uśmiechnął się z zadowoleniem.
       - Ten ananas obok mnie - powiedział głośno - nie mówi ani słowa po niemiecku. Zrobili z niego przemocą ochotnika. To honorowy Aryjczyk, jakiś Polak niemieckiego pochodzenia z byłego korytarza. Znakomity kierowca, ale głupi jak but. Przeważnie porozumiewam się z nim po francusku. Uważaj.
       Soeft trącił swego kierowcę, uśmiechnął się do niego protekcjonalnie i zapytał: - Kapujecie?
       - Yes - odpowiedział tamten uśmiechając się radośnie.
       - No, widzisz! - zawołał Soeft z zadowoleniem i zwrócony do Kowalskiego, którego omal nie objął, ciągnął dalej: - Przed pięcioma tygodniami wręczyłem mu osobiście Krzyż Żelazny II klasy. Klasę I dostanie tuż przed zlikwidowaniem tej budy. Do pewnego stopnia jako odszkodowanie. Wcale sobie nie wyobrażasz, jak na to leci. Kiedy go dekoruję - przed dziesięcioma dniami otrzymał odznakę szturmową - o mało nie robi w spodnie. Ale ostatecznie jestem przecież przyjacielem ludzi i Polaków. A uderzając w czułą strunę ambicji ciągle jeszcze można robić najlepsze interesy.
       - Ale numer z ciebie!
       - Robi się co można - odrzekł Soeft i z zadowoleniem zaciągnął się cygarem; po chwili otoczyły go pięknie zakreślone koła dymu.
       - Ale dlaczego opowiadasz mi to wszystko? - chciał wiedzieć Kowalski. - Przecież nie po to, żeby się przechwalać. Taki głupi nie jesteś.
       - Nie - odparł Soeft wylewnie. - Tacy głupi nie jesteśmy obaj.
       - Gadajże więc, jaki interes masz mi do zaproponowania, Soeft?
       - Mój chłopcze, my dwaj rozumiemy się. I gdyby nie ten Asch, już dawniej współpracowalibyśmy ze sobą. Jestem tego pewien.
       - Tylko bez tych arii operowych, Soeft.
       - A więc, uważaj! Teraz kiedy chodzi o ostateczne zwycięstwo, nie mogę sobie już dać rady z interesami. Trzeba się diablo śpieszyć, nim tu ostatecznie zamkną kasę. Oto dlaczego potrzebuję współpracowników, których mógłbym być pewny.
       - Takich jak ja!
       - Usamodzielniłeś się, Kowalski, i to przemawia za tobą. Ja pracuję samodzielnie mniej więcej od trzech miesięcy. I to na tym terenie. Jeżeli chcesz, możesz pracować razem ze mną.
       - Ile procent?
       - Dwadzieścia pięć.
       - Za mało, dlatego że siedemdziesiąt pięć procent dla ciebie - to stanowczo za dużo.
       - A moje wydatki, człowieku? Mam własną kancelarię, skład dokumentów, pracownię jubilerską, dwie zagrody chłopskie, trzy stacje benzynowe i małą fabryczkę. Myślisz, że ci wszyscy pracują na mnie za darmo? To kosztuje grubą forsę. Na to trzeba zarobić. A wydatki rosną z dnia na dzień.
       - Trzydzieści trzy procent.
       - Zrobione - tylko dlatego, że to ty jesteś.
       - Cóż mam robić?
       - Zajmiesz się tym drabem z tyłu. Musi bulić forsę, zanim dostanie nowe papiery. Papiery jego leżą tutaj w tece. Cena: naszyjnik z czterdziestu ośmiu pereł, złota bransoleta z dwunastoma podłużnymi kamieniami.
       Kowalski gwizdnął przeraźliwie. - Kim jest ten człowiek?
       - Nie poznałeś go? Kreisleiter z ojczystego grajdołka. Będzie mógł teraz na jednej z moich zagród chłopskich odgrywać rolę parobka. Ale naprzód forsa. A przedmioty, które musi ci za te papiery wręczyć, leżą w jego domu, Hindenburga trzynaście.
       - Ryzykowny kawał, Soeft.
       - Po prostu sprawa rutyny. Idzie to u mnie jak na ruchomej taśmie. Oczywiście trzeba myśleć bardzo realnie. Kto dobrze płaci, ten dobrze kupuje. Jest to jeszcze ciągle moją dewizą. A więc jakże? Zgoda?
       - Pewnie, że zgoda, Soeft!
       Soeft nie należał do ludzi, którzy marnotrawią cenny czas. Kazał kierowcy się zatrzymać, wysiadł, podszedł do tyłu samochodu, zapukał do drzwiczek, jak to było umówione, i kazał wydać motocykl.
       - Interes z panem doprowadzi do końca mój przyjaciel Kowalski - oświadczył człowiekowi, który po krótkim wahaniu kiwnął potakująco głową i znowu znikł w czeluściach samochodu.
       - Tylko się nie daj nabić w butelkę! - zawołał Soeft do Kowalskiego, zanim ten wsiadł na motocykl. - Wyszukaj sobie człowieka, który się zna trochę na biżuterii, i dopiero później daj mu papiery. Ja tymczasem zajmę się ściąganiem śmietany gdzie indziej.
       - A gdzie cię znowu spotkam, Soeft!
       - Czekaj na mnie pod rodzimą lipą. Przyjdę, żeby zainkasować forsę. Miejsce spotkania: kawiarnia Ascha. Jeżeli w tym czasie coś wpadnie ci w łapy, trzymaj mocno. Ale tylko rzeczy naprawdę wartościowe! Biorę każdą ilość. W tym wypadku za pięćdziesiąt procent - dlatego, że to ty jesteś.
       - Cena nie gra roli, co?
       - Soeft płaci każdą cenę! - zawołał tamten z uśmiechem i dał gazu.
       - Liczę się z tym! - powiedział Kowalski i spojrzał na niego zmrużonymi oczyma.
       
       Podporucznik Brack, oficer zwiadowca generał-majora Luschkego, wykonując zadanie specjalne szedł w kierunku leśniczówki, w której wedle słów żołnierzy miał się znajdować podporucznik Asch. Posuwał się elastycznym krokiem rasowego charta. Obojętnością usiłował pokryć właściwą mu dostojną pogardę.
       Z werandy doszedł do niego krótki, gwałtowny śmiech.
       Wysoki, niemal ostry głos należał do kobiety, co Brack przyjął do wiadomości podniósłszy nieco brwi. Wprawdzie obecność dziewcząt wśród żołnierzy była zjawiskiem dość pospolitym, ale głośne śmiechy należały w ostatnich dniach do rzadkości.
       Brack zatrzymał się i próbował określić nastrój podporucznika Ascha z brzmienia jego głosu. Ale nie udało mu się prawdopodobnie dlatego, że - jak sądził - Asch był nieobliczalny i niezdolny do zajmowania jakiejś jasnej, jednoznacznej postawy. Asch nigdy nie szedł w gromadzie, maszerował zawsze w pojedynkę.
       - Możesz być pewna, dziewczyno - zawołał Asch wyraźnie dobrze usposobiony - że wszystko będzie bardzo zabawne!
       - To jeszcze nie powód, żeby mnie pan musiał brać pod brodę - powiedziała dziewczyna udając oburzoną.
       - Siła przyzwyczajenia - oświadczył Asch beztrosko. Podporucznik Brack uśmiechnął się z subtelną ironią, która
       zawsze stwarzała pewien dystans między nim a otoczeniem. Posuwał się krokiem wojskowym, ale nie pozbawionym wytworności, w stronę rozmawiającej z ożywieniem pary. Po chwili stanął przed nią i zapytał uprzejmie: Panie Asch, czy nie przeszkadzam pańskim działaniom wojennym?
       - Drobne potyczki na przedpolu - powiedział Asch, skinął beztrosko głową i podał Brackowi rękę. - Skąd pan, zatopiony zawsze w aktach, tutaj? Przecież generał nie rozporządza chyba helikopterami?
       - Wystartowałem wozem, potem odbyłem niewielki marsz pieszo. Na przełaj przez las.
       - Bez specjalnych trudności?
       - Wygląda na to, że zwycięscy przeciwnicy resztek naszego dowództwa nie czują się w słynnych lasach niemieckich zbyt dobrze.
       - Zgadza się co do joty. Walczą najchętniej przy autostradach.
       Brack uśmiechnął się, co mogło oznaczać aprobatę. Skłonił się lekko przed Barbarą. Wydawało się, że robi to raczej z przyzwyczajenia niż z przekonania.
       - Czy mogę z panem pomówić w cztery oczy, panie Asch?
       - Jazda, dziewczyno - rzekł Asch do Barbary. - Przyjrzyj no się tapetom. Ale się zbytnio nie śpiesz.
       Barbara podniosła się. Stała przez chwilę z wyniosłą miną, chcąc dać odczuć podporucznikowi, jak bardzo pogardza jego złymi manierami. Zdawało się jednak, że Asch w ogóle zapomniał już o jej istnieniu. Wypiąwszy więc piersi odeszła.
       - Przynęta - powiedział Asch, kiedy Barbara, pełna dumy i niechęci, ulotniła się wreszcie. - Chcę na nią złapać wieloryba.
       - Mam panu do zakomunikowania sprawę urzędową - oświadczył podporucznik Brack, który z zasady nigdy nie mieszał się do cudzych spraw, zwłaszcza o charakterze prywatnym. - Przychodzę z polecenia generał-majora Luschkego.
       - Jeżeli generał sądzi - oświadczył Asch zaczepnie - że się z moją grupą ludzi przedrę do niego, to po raz pierwszy się pomyli.
       - Nie docenia pan generała - powiedział Brack z uśmiechem.
       - Dotychczas nigdy nie pozwalałem sobie na podobny luksus. Ale skąd mam wiedzieć, czy nawet sam Luschke nie ulegnie temu wielko-niemieckiemu obłędowi?
       - Generał polecił panu powiedzieć, że może pan pakować manatki.
       - Dosłownie?
       - W każdym razie taki był sens jego słów.
       - Panie Brack - powiedział podporucznik Asch z nieukrywaną nieufnością - jestem wprawdzie przyzwyczajony do nieoczekiwanych rozkazów generała Luschkego, ale kto mi zagwarantuje, że pańskie dane są istotnie zgodne ze stanem faktycznym?
       - Pański zdrowy rozsądek, panie Asch.
       - Ten rozsądek mówi mi również, że taki arcyprusak jak
       Luschke nie skapituluje tak łatwo. Obawiam się mianowicie, że jego poczucie honoru jest mocniejsze niż jego rozsądek.
       - Pod tym względem myli się pan, panie Asch. Może to i prawda, że Luschke stawia swój honor ponad wszystko, ale nie jest to człowiek, który by poświęcił dla tego honoru życie swych żołnierzy.
       Podporucznik Asch cofnął się nieco i z wyczekującą miną oparł się o słup.
       - Pomówmy ze sobą szczerze, panie Brack. Przecież już przed miesiącem powiedział pan w obecności Luschkego, że wojna jest przegrana i że uważa pan za nonsens kiwnąć w jej obronie choćby palcem. Powiedział pan tak, prawda?
       - Zgadza się. Czy generał przeciwstawił się temu?
       - Nie słuchał.
       - Sądzi pan, że jest głuchy? Nie uważam przecież pana za idiotę, Asch. Myśli pan zupełnie tak samo jak ja, i Luschke wie o tym. On myśli również tak jak my. Tylko nie może tak postępować.
       - Brack, kocham tego człowieka nie jak przełożonego, bo przełożonych się nie kocha. Luschkemu jako człowiekowi nie chciałbym sprawić zawodu. Obawiam się prawie, że mógłbym się dla niego dać zabić.
       - Rozumiem pana bardzo dobrze. I przyjmuję pełną odpowiedziałalność za to, co panu przekazuję jako bezpośrednie zlecenie generała: Niech pan kończy z tym wszystkim.
       - Dobrze. Rozpuszczę więc moją baterię i rzucę hasło: Okręt tonie, ratuj się kto może!
       - Niech pan tak zrobi.
       - A potem będę się starał przedrzeć. W towarzystwie damy. Chodź pan razem z nami. Przecież zna pan drogę.
       - Nie pójdę z wami, Asch. Była to ostatnia moja czynność w wielko-niemieckim Wehrmachcie.
       - Chce się pan oddać do niewoli?
       - Chcę być nareszcie wolny.
       Podporucznik Asch przyglądał się Brackowi z uśmiechem. - O ile jestem poinformowany, po tamtej stronie są nie tylko pańskie sympatie, ale również i pańskie banknoty.
       - Jedno nie wyklucza drugiego.
       - Nawet wprost przeciwnie.
       - Mieszkałem w Niemczech u mojej matki. Ojciec mój, który się z nią rozwiódł, ma wielkie posiadłości w Ameryce Południowej i jest współwłaścicielem poważnej firmy nowojorskiej.
       - Pięknie. W takim razie będzie pan spośród nas chyba jedynym człowiekiem zadowolonym z kraju swego ojca, a więc ze swojej ojczyzny.
       - Może - odparł Brack - będę mógł na swój sposób być pomocny kolegom.
       - Jest pan dżentelmenem - zapewnił Asch z łagodną ironią - ale mimo to liczę na pana.
       - Proszę mną rozporządzać.
       - Niech pan pójdzie ze mną. Chcę pana zaznajomić z pewnym majorem nazwiskiem Hinrichsen. Zetknął nas przypadek, a pewna świnia wrzuciła nas obu i jeszcze stu żołnierzy do wrzącego kotła. Ja sam wyszedłem nietknięty, ale ten Hinrichsen...
       - Ciężko ranny?
       - Tego dokładnie nie wiem. W każdym razie nie wygląda mi to na dziecinną zabawkę. Prawe ramię jakby nadpiłowane, plecy przestrzelone. Czy ma kości pogruchotane - nie wiadomo.
       - Jeżeli pan sobie tego życzy, będę na niego uważał.
       - Powinien się pan nim zająć. Jest to bałwan, ale niewątpliwie bohater. Jeden z ostatnich na tej wojnie. Poza tym... Ale to pana nic nie obchodzi. Zapewne nie zrozumiałby pan tego w ogóle. Dla mnie w tej chwili najważniejsze jest to, żeby go pan nie zostawił samego.
       - Będę się nim opiekował, zapewniam pana.
       - No dobrze. Możemy więc rozpocząć polowanie.
       - Nagonka zrobiła swoje, strzelcy są przygotowani - kto się wychyli, będzie zastrzelony. To, co się teraz robi z Niemcami, jest polowaniem na zające.
       - Nie dla mnie, ja poluję na odyńca.
       
       Pułkownik Hauk, sztywny, szary, blady, siedział jakby nieobecny obok porucznika Greifera i poruszając jedynie dłońmi rozwinął szkic zrobiony ołówkiem. Położył kartkę na kolanach i usiłował ją wygładzić. Greifer pochylił się naprzód i spojrzał na rysunek.
       - Powinniśmy wkrótce być na miejscu - powiedział porucznik i podniósł głowę z miną psa, który coś węszy.
       - Jeszcze jakieś trzysta metrów prosto przed siebie - oświadczył Hauk - później na prawo, ulica Wiosenna trzy.
       Znajdowali się w dużej, rozpostartej na kształt wachlarza wsi, pośrodku szerokiego gościńca. I ta droga, jak wszystkie w owych dniach, była zryta, zmasakrowana, wymęczona. Dookoła leżały strzępy papieru, części umundurowania oraz szczątki skrzyń. Pod płotami stały unieruchomione pojazdy. Zdawało się, że przylegające do siebie domy tworzą ściśle zamknięte koło; prawie nikt się nie kręcił między nimi.
       - Ludność cywilna ma pełne portki - powiedział Greifer i splunął z pogardą. - Idę o zakład, że robią na gwałt z prześcieradeł białe chorągwie.
       - Mamy niewiele czasu - powiedział pułkownik lakonicznie. Greifer skinął głową gniewny i posłuszny. Uruchomił pierwszy bieg, dał gazu i ruszył dalej. W odległości trzystu metrów ukazała się tabliczka z napisem: "Ulica Wiosenna". Była to właściwie wiejska droga. Stały tu domki jednorodzinne otoczone ogródkami.
       - Drugi dom - powiedział Hauk.
       Greifer podjechał pod sam płot, stanął przed furtką i wychylił się. - W porządku - powiedział. - Na tabliczce widnieje napis: "Willrich". Ta dama tak się nazywa, prawda?
       Pułkownik obciągnąwszy mundur, który i tak leżał na nim jak ulany, wysiadł z samochodu i krótkimi, jakby odmierzonymi krokami podszedł pod furtkę. Zatrzymał się tutaj i ściągając powolnym ruchem rękawiczkę, rozejrzał się wokoło.
       Greifer podążył za Haukiem wielkimi krokami. Uśmiechając się stanął przed tabliczką obwieszczającą pięknie drukowanymi literami o zajęciu tego budynku dla Grupy Armii "Środek" H. Qu. IVa. Dokument był podpisany przez płatnika Brahma i opieczętowany służbową pieczęcią.
       - Wygląda to wcale, wcale - mruknął z zadowoleniem Greifer. - Ten drab rozumie się na interesach. - Po tych słowach nacisnął mocno dzwonek.
       Rozległ się przeraźliwy dźwięk dzwonka, w domu nikt jednak się nie ruszył. Greifer spojrzał szczerze zdziwiony na pułkownika Hauka, który stał z nieruchomą twarzą jak ktoś, kto się najzupełniej nie interesuje tym, co się dzieje.
       Greifer raz jeszcze nacisnął dzwonek. Tym razem dłużej i bardziej gwałtownie. Wysunął przy tym swój podbródek. - Co ci sobie właściwie myślą? Czyżby uznali wojnę za zakończoną?
       - Otworzyć! - powiedział Hauk spokojnie.
       Teraz Greifer spojrzał w jedną i drugą stronę drogi. Była pusta, jak gdyby całkowicie wymarła. Widok ten zadowolił go. Z kieszeni spodni wyłowił olbrzymich rozmiarów scyzoryk. Otworzył klingę i wsunął ją między drzwi i futrynę. Po dwukrotnej próbie zamek ustąpił i drzwi się otworzyły.
       - Dziecinna zabawka - powiedział Greifer, zamknął scyzoryk i pogrążył go w czeluściach swej kieszeni.
       Pułkownik ruszył przez ogródek w kierunku głównego wejścia. Tu zatrzymał się i znowu znieruchomiał. Greifer zaczął walić zaciśniętą pięścią w drzwi. Cały dom zdawał się drżeć pod tymi uderzeniami. Ktoś gwałtownie otworzył okno mieszczące się przy wejściu. Wychyliła się przez nie jakaś kobieta i bardzo nieuprzejmym tonem zapytała: - Czego?
       - Otworzyć! - powiedział ostro Greifer - albo rozwalę tę budę w drzazgi.
       - Czego pan chce? - zawołała kobieta piskliwym głosem.
       Twarz miała wykrzywioną, nie wiadomo, czy ze złości i strachu, czy też z histerii.
       Greifer chciał posunąć się naprzód, ale do akcji wmieszał się pułkownik Hauk powstrzymując swego trabanta krótkim ruchem ręki. Zamarkował coś w rodzaju salutowania i zapytał: - Czy rozmawiamy z panią Willrich?
       - Tak - odpowiedziała kobieta o całe niebo uprzejmiej.
       - Hauk - rzekł pułkownik i raz jeszcze zasalutował. - Pułkownik Hauk. Przypuszczam, że nazwisko moje nie jest pani obce.
       - Pułkownik Hauk! Tego oczywiście wiedzieć nie mogłam - powiedziała stając się nagle szalenie uprzejma; ale i ta na pozór nie umotywowana uprzejmość była u tej kobiety nieszczera. - Niechże pan wejdzie, proszę.
       - Przez okno? - zapytał Greifer z sardonicznym uśmiechem. Pani Willrich zamknąwszy okno zniknęła, słychać było, że krząta się po domu. Wydawało się, że ktoś odsuwa coś ciężkiego. Wkrótce potem drzwi wejściowe otworzono przekręcając dwukrotnie klucz i odsuwając zasuwkę.
       - Cały ten interes śmierdzi - zauważył Greifer z przekonaniem.
       Pułkownik, wyprostowany, jak gdyby nieobecny, nic na to nie odpowiedział. Wszedł do domu i poszedł za panią Willrich przez sień do pokoju. Greifer rozglądając się dookoła wsunął się za nim.
       - Proszę, niechże pan usiądzie - powiedziała pani Willrich z wyraźnie wymuszoną uprzejmością.
       Hauk skłonił się, co miało oznaczać dziękuję. - Nie mamy zamiaru, szanowna pani, zabierać pani zbyt wiele czasu.
       - Ależ proszę! - zawołała pani Willrich udając serdeczność, nie mogła jednak ani na chwilę ukryć podniecenia. Rozglądała się wokoło, jak by szukając ucieczki.
       Greifer rozsiadł się wygodnie i taksował panią Willrich wzrokiem, jak gdyby zamierzał kupić ją po możliwie najtańszej cenie. Potem odsunął czapkę z czoła.
       - Chodzi nam jedynie - powiedział pułkownik Hauk swym cichym, bezosobowym głosem - o pewną informację. Jest to sprawa dwóch minut.
       - Chętnie - odrzekła pani Willrich zrywając się na równe nogi. - Ale kieliszeczka likieru pan nie odmówi?
       - Co to, to nie - odpowiedział Greifer. - Tego nie odmówimy.
       Ulotniła się nie zapominając o udręczonym uśmiechu, który rzuciła w stronę niespodziewanie przybyłych gości. Jej tęga twarz podobna była do uprzejmej maski, przekwitłe ciało, którego kształty uwydatniała zbyt obcisła suknia, pozbawione było powabu.
       - Śmierdzi mi to nawet bardzo mocno - oświadczył Greifer z przekonaniem. - Jeżeli ktoś jest tak zasranie uprzejmy jak ta małpa - to musi mieć świńsko nieczyste sumienie. Dałbym głowę, że się nie mylę.
       - Mam nadzieję, że nie będzie pan musiał dać głowy.
       Pani Willrich wśliznęła się znowu do pokoju szybkimi ruchami. Przyciskała do pełnego biustu tacę, na której obok czworo-bocznej flaszki Cointreau stały trzy kieliszki. Sapiąc głośno, pozbyła się ciężaru i zaczęła nalewać likier niepewnymi rękami.
       - Wolałbym kieliszek koniaku - powiedział Greifer.
       - Proszę bardzo - odparła pani Willrich i znowu się oddaliła. - Tę markę - powiedział Greifer wskazując stojącą przed nimi butelkę - znam. Brahm miał przy sobie tego trzy skrzynie. Musiał tę butelkę zwędzić.
       - Dobrze, jeśli tylko tę, małostkowi nie jesteśmy.
       - To z pewnością nie wszystko. Jeżeli się nie mylę, ta dama przytaszczy teraz butelkę Courvoisier.
       Pani Willrich istotnie przytaszczyła ogromną, na pół opróżnioną butelkę Courvoisier, na której widok rysy twarzy Greifera groźnie znieruchomiały. Chwycił za butelkę, przyglądał się jej badawczo, potem postawił ją znowu na miejsce. Oczy jego błyszczały złowrogo.
       - Czy przynosicie mi, panowie - zapytała teraz kobieta - wiadomość od mego brata? - Widać było, że musiała się przezwyciężyć, żeby zadać to pytanie.
       Greifer zakrztusił się i zaczął kaszleć. Krew uderzyła mu do głowy, wytrzeszczył oczy, jak gdyby nie chcąc wierzyć oczom i uszom.
       - Kiedyż to - zapytał pułkownik - widziała pani po raz ostatni swego brata, płatnika Brahma.
       - Podczas jego urlopu. Jakieś sześć tygodni temu. Pułkownik Hauk odstawił kieliszek dosyć brutalnym ruchem.
       Greifer ciągle, jeszcze nie umiał się opanować. Siedział z lekko otwartymi ustami. Pani Willrich wpiła się kurczowo w poręcz krzesła i z wielkim trudem starała się zachować pozory spokoju.
       - Jego ostatni list - powiedziała pośpiesznie - dotarł do mnie mniej więcej przed tygodniem. Wiem o tym, że panowie chcieli spotkać się z nim tutaj. Dał mi do zrozumienia, że tak było umówione. Czekałam też albo na panów, albo na mego brata.
       Milczenie. Hauk siedział nieruchomo. Jakiś zegar tykał gwałtownie. "Przecież to prawie jak w kinie - pomyślał Greifer. - Trzeba ten film jak najszybciej zdjąć z ekranu, inaczej gotów ktoś pomyśleć, że jest prawdziwy."
       - Szanowna pani - powiedział Hauk zastanawiająco łagodnie. - Zdaje się, że się pani myli. Brat pani musiał być tutaj w ostatnich dniach.
       - Ależ nie - odrzekła niezwykle szybko - co też panu w głowie. Czekałam na niego codziennie, to prawda, ale nie przychodził. Panowie przybyliście pierwsi. Na pewno wkrótce się tu zjawi.
       Pułkownik przelotnie spojrzał na Greifera porozumiewawczym wzrokiem, potem kiwnął prawie niedostrzeżenie głową. Greifer podniósł się niezmiernie wolno, jakby windował się w górę. Twarz jego pozostała zupełnie nie zmieniona.
       - Ustalimy to zaraz - powiedział i opuścił pokój z pochylonymi ramionami.
       Wsunął się do kuchni, zaczął gwałtownymi ruchami otwierać szafy. Potem wszedł do piwnicy, obejrzał dokładnie półki. Z kolei udał się do sypialni pani Willrich, zajrzał pod łóżka, do szafek nocnych, dc szafy z ubraniami. Znalazł wszystko, czego szukał.
       W domu nie było nikogo, ale piętrzyły się w nim towary  jego towary. Sytuacja była jasna.
       - Nie ma żadnych wątpliwości - powiedział Greifer wróciwszy do pokoju i zatonął w fotelu. - Wszystko jest tak, jak należało przypuszczać.
       Pułkownik, ciągle jeszcze stojący nieruchomo pośrodku pokoju, przeszywał zimnym spojrzeniem panią Willrich, która nerwowo poruszała rękami, jak gdyby ugniatała ciasto.
       Potem powiedział: - Mamy niewiele czasu. Powie nam pani teraz, gdzie się znajduje pani brat?
       - Za pozwoleniem! Przecież to oburzające. Jak pan może... - Płatnik Brahm był tutaj - powiedział Greifer zwracając się do Hauka. - Wyładował niemało. Ten drab zwędził nawet moje cygara specjalne. To drobna zapłata za to, by dama nam nic nie powiedziała. A potem poczciwy Brahm zabezpieczył sobie pewną kryjówkę. Idę o zakład, że ta wie dokładnie, gdzie on jest. Idę również o zakład, że powie nam to.
       - No cóż, da nam pani teraz adres płatnika Brahma? - zapytał Hauk.
       - Czego pan właściwie chce ode mnie?
       Pułkownik Hauk wygładził leżący na nim doskonale mundur.
       Wydawało się, że patrzy poprzez ściany i że nie ma w pokoju żadnej pani Willrich, że jej nie zna, że w ogóle nigdy nie istniała. - Zaczekam na dworze, Greifer - powiedział i poszedł sobie.
       - Zrobi się - rzekł porucznik. Uczynił ruch, jak by chciał zakasać rękawy, po czym przysunął swój fotel do fotela pani Willrich. Z czułym niemal uśmiechem wyciągnął z celofanowego zawiniątka cygaro. Przyglądał się otaczającej je barwnej etykiecie z takim zainteresowaniem, jak gdyby go nie obchodziło poza tym nic na świecie.
       Po chwili pewnym ruchem wyjął z kieszeni swój olbrzymi scyzoryk i otworzył go. Pani Willrich wzdrygnęła się. Ale Greifer nie zwracał na nią uwagi. Z miną niemal uroczystą przyciął swe cygaro, zapalił je, wypuścił z przyjemnością pierwsze kłęby dymu i rozsiadł się wygodnie wyciągając nogi.
       Po chwili powiedział: - No, niechże pani gada! Gdzie jest Brahm?
       Nie było odpowiedzi.
       - Jeżeli natychmiast nie dostanę adresu Brahma - rzekł Greifer - wylakieruję ci mordę.
       Pani Willrich zaczęła dygotać. Zastanawiała się w napięciu, co robić. Może krzyczeć? Ale dom leży na uboczu, nikt nie usłyszy. Czy ma spróbować uciec? Nie da rady. Jest wydana na pastwę tego ordynarnego, brutalnego draba. Ale to jednak oficer! Nie może przecież...
       Greifer przełożył cygaro z prawej ręki do lewej, podniósł się i nachylił. Potem nagle uderzył ją gwałtownie w twarz. Dokonawszy tego, przełożył znowu cygaro do prawej ręki, oparł się o poręcz krzesła i zaczął palić dalej.
       - Długo czekać nie będę - powiedział.
       Patrzyła na niego szeroko otwartymi oczami i w przerażeniu potrząsała głową. Otworzyła usta. Wydawało się, że chce krzyczeć.
       Greifer zbliżył się do niej. Wypuścił z rąk cygaro, jak by o nim zapomniał. Rzucił się na nią i zaczął ją gwałtownie walić po twarzy. Wrzasnęła przeraźliwie. Greifer w dalszym ciągu bił ją po twarzy, która wyglądała teraz jak wyrośnięte ciasto. Walił krótko, mocno, gwałtownie. Raz po raz, dopóki słychać było jej ciche jęki. Zanim upadła bezwładna, poczuł na swoich rękach krew.
       Przed domem ryknął głośno nagle zapuszczony silnik. Greifer ciężko dysząc podszedł do okna. Zobaczył pułkownika Hauka, który stał przed otwartą przykrywą silnika. Wyglądało na to, że pułkownik wypróbowuje cylindry. "Osiem zapuszczonych cylindrów - pomyślał Greifer ponuro - robi wiele hałasu. Pożądanego hałasu. Czymże wobec tego jest jeden przeraźliwy głos kobiecy."
       Wszedł znowu do pokoju, uśmiechnięty, nalał sobie kieliszek koniaku i wypił go. Potem pochylił się, podniósł z namaszczeniem swoje hawańskie cygaro, otarł je o rękaw i z rozkoszą wpakował do ust. Ale cygaro już się nie paliło. Zakląwszy siarczyście, rzucił je na dywan.
       Teraz, wzmocniony dalszym kieliszkiem koniaku, czując się w formie, zabrał się do pani Willrich w sposób systematyczny. Wiedział ze swego bogatego doświadczenia, że kobiety są wytrwałe jak koty. Znał jednak finezje, których wymagał jego zawód. Był komendantem oddziału egzekucyjnego, który podlegał pułkownikowi Haukowi, oraz zasłużonym wykonawcą wyroków sądu specjalnego, miał więc okazję dokładnie się w tym wyćwiczyć.
       Po dziesięciu minutach pani Willrich była "załatwiona".
       Wprawdzie zaświniła mu mundur krwią, ale przemówiła. Z początku podała nazwę niewielkiego miasta, odległego od wsi, w której się znajdowali, o jakieś trzydzieści kilometrów.
       - Dalej! - domagał się Greifer.
       Jęcząc, ledwie dosłyszalnie, gardłowym głosem wykrztusiła: - Ulica Hindenburga trzynaście.
       Greifer puścił ją. Upadła głucho na dywan i leżała jak kłoda. Greifer ocierał starannie ręce o poduszkę kanapy.
       Potem, wyciągając z celofanowego opakowania nowe cygaro, powiedział: - Trzeba tak było od razu.
       
       Rozbite życie kasynowe, coraz bardziej zanikające poczucie wspólnoty, przygasanie ducha garnizonowego - wszystko to kapitan Schulz uważał za coś mocno deprymującego. Cierpiał z tego powodu. Nie dawał tego poznać po sobie, zachowywał postawę, ale, jak zapewniał sam siebie, serce jego ociekało krwią.
       Korpus oficerski w obrębie komendy garnizonu - jego komendy garnizonu! - tracił z dnia na dzień, niemal co godzinę, i na liczebności, i na powadze. Oddziały zapasowe rozlatywały się. Jeden dowódca pojechał na kurację, drugi poszedł na urlop. Same przeniesienia i odkomenderowania. Coraz mniej oficerów zjawia się w kasynie na obiad. Z dwudziestu pozostało tylko trzech - on, Schulz, i dwie ofermy.
       Szybkość, z jaką odbywał się proces rozkładu, wpływała deprymująco na iście niemiecka duszę żołnierską Schulza. Zaledwie jeszcze tydzień temu odbył się wieczór kawalerski, miała miejsce wieczorynka z udziałem dam. Poza tym odbyły się trzy uroczystości wewnętrzne: urodziny, awans, przyznanie orderu. Obecnie kasyno zaczynało świecić pustką. W piwnicy nie było wina, zapasy żywności wyczerpywały się, nie wiadomo było, jaki los spotka dywany. Krótko mówiąc nie było już mowy o prawdziwym nastroju w kasynie. W rezultacie Schulz musiał z głębokim ubolewaniem jadać w domu u swojej małżonki Lory.
       - Jak wytwornie trzymasz łyżkę - powiedziała Lora udając, że go podziwia.
       - Ma się maniery - odparł Schulz obojętnie, zatopiony w rozmyślaniach nad sobą i swoim stanowiskiem. W ostatnich dniach czynił to często. I choć nie dochodził do żadnych konkretnych rezultatów, sama myśl o tym, że rozmyśla, dawała mu zadowolenie.
       - A z jakim szykiem odginasz mały palec!
       - To należy też do dobrych manier.
       - I jak chłepcesz zupę!
       - To moja rzecz - oświadczył Schulz władczym tonem i myślał w dalszym ciągu. Mówił sobie: "Myślę i myślę, a więc jestem człowiekiem myślącym, podobnie jak wielki Moltke".
       Lora opróżniła talerz z zupą, podparła się obiema rękami i patrzyła na swego męża nieufnym wzrokiem. - Fryc - powiedziała - jak to będzie z tymi trzema nowymi skrzyniami w piwnicy. Mogę je otworzyć?
       - To majątek wojskowy - oświadczył Schulz. - To do nas nie należy. Skrzynie są u nas jedynie na składzie.
       - Butelki mogą popękać, tytoń może zamoknąć, a konserwy zardzewieć. Zwłaszcza teraz.
       - Jako komendant garnizonu jestem za wszystko odpowiedzialny - powiedział Schulz gotując się do zajęcia przepisowej postawy. - Jako taki odpowiadam za to.
       - Więc zrób kogoś innego komendantem garnizonu. Niech on odpowiada.
       - Co ty sobie myślisz - rzekł Schulz temperując zapałkę, by nią podłubać w zębach. - Jak ty sobie to w ogóle wyobrażasz?
       - Zupełnie prosto. Ty również zachorujesz.
       - Schulz nigdy nie choruje.
       - Jeżeli chcesz koniecznie pozostać zdrowy, musisz sobie w takim razie wymyślić coś innego.
       Schulz przerwał uwieńczone powodzeniem dłubanie w zębach i uporczywie patrzał na żonę siedzącą nad pustym talerzem z pozornie obojętną miną. Bawiła się łyżką, rysowała na obrusie piękne, zaokrąglone figury i uśmiechała się do siebie. Po chwili powiedziała: - Bo jeżeli przyjdą Amerykanie, a ty ciągle jeszcze będziesz dowódcą...
       - Chcę ci powiedzieć, Loro - oświadczył Schulz z tą siłą przekonywania, która jego podwładnych zmuszała do milczenia, a którą sobie przyswoił w ciągu. długich lat pełnienia służby - że jestem żołnierzem i jako taki spełniam mój obowiązek.
       - Aż do ostatniej skrzyni.
       - Nie rozumiesz mnie. Niegdyś mnie nie rozumiała. Nie wiesz nawet, co to honor. Ale ja - ja mam wrodzone poczucie obowiązku.
       - Obok innych wrodzonych błędów.
       - Ach! - zawołał Schulz i wykonał energiczny ruch ręką, jak gdyby musiał się bronić przed wszystkimi plagami swego życia. - Co ja tam będę z tobą gadał. Będę działał!
       Schulz podniósł się, odrzucił serwetę - od czasu kiedy został oficerem, lubił duże, białe serwety - wypiął pierś i zadarłszy podbródek odmaszerował. Przemierzył rynek, na którym panował ożywiony ruch, i wszedł do ratusza, gdzie znajdowały się pokoje służbowe komendy garnizonu. Jego komendy garnizonu! Minąwszy drzwi oddziału planowania i administracji, za którymi ciągle jeszcze pracowano, choć nic nie było do roboty, podążył w stronę swego służbowego przedpokoju.
       - Ciągle jesteście jeszcze tutaj? zapytał bombardiera Stamma, który uśmiechał się doń z wyczekującą miną.
       - Tak trudno mi się rozstać, panie kapitanie.
       - Przyszła nowa poczta? - zapytał Schulz bez specjalnego zainteresowania, jedynie dlatego, ponieważ nic innego nie wpadło mu do głowy. Nie oczekiwał o tej porze poczty, a raczej owego pisma, które go tak bardzo interesowało. Kiedy jednak bombardier odpowiedział na jego pytanie twierdząco, zażądał z miejsca pokazania mu poczty. - Całej!
       Przerzucał poszczególne papiery bez specjalnej nadziei, ale nie bez zapału, przyglądał się dokładnie poszczególnym adresom ora? nazwiskom nadawców. Ale tego, czego szukał, czego miał prawo oczekiwać, co mu się należało i co przecież nadejść powinno, tego oczywiście nie znalazł. Jego awans na majora ciągle jeszcze nie dotarł do komendy garnizonu.
       Zmartwiło to Schulza. Po chwili jednak uznał za stosowne oburzyć się z tego powodu. Rzucił listy na stół, bombardierowi Stammowi pod nos. - Nędzna wojna papierowa - powiedział - jak w chlewie. Kiedy my tu pełnimy do ostatka swój obowiązek, Naczelne Dowództwo śpi sobie najspokojniej.
       - A co zrobić z pocztą, panie kapitanie?
       - Jeśli o mnie chodzi - odpowiedział Schulz brutalnie - możecie nią sobie... Ach, róbcie, co chcecie. Postępujcie jak zawsze! Pchać dalej, dopóki istnieją instancje podległe.
       Schulz udał się do swego pokoju służbowego, opadł z jękiem na fotel i zaczął rozmyślać. Bawił się przy tym długim, starannie za temperowanym ołówkiem. Po dłuższej chwili, podczas której myślał o Moltkem, świńskiej gospodarce w biurze personalnym i swojej własnej wyjątkowej sytuacji oraz na marginesie o Lorze, zatroskanie jego zmniejszyło się nieco. Kiwnął nawet z zadowoleniem głową.
       Podniósł się już bez postękiwania i poszedł do pokoju, w którym urzędował bombardier Stamm. Ujrzawszy jakiegoś zasmolonego i zabłoconego żołnierza, który przeszkodził mu we wprowadzeniu w czyn jego myśli, powiedział do niego brutalnie: - Czego tu chcecie, nie jesteście w poczekalni. Kancelaria komendy znajduje się dalej na prawo.
       - Dzień dobry, panie kapitanie - powiedział żołnierz obnażając w uśmiechu rząd mocnych zębów.
       Schulz przyjrzał się bliżej przybyszowi. - My się znamy?
       - Bombardier Kowalski - powiedział tamten uśmiechając się całą gębą.
       - Ach tak - z trudem przypomniał sobie Schulz. - Już wtedy byliście bombardierem, prawda?
       - Tak jest, panie kapitanie. Ale nie zostałem zdegradowany.
       - Chyba nie przyszliście po to, żeby mnie odwiedzić?
       - Na pewno nie - zapewnił tamten. - Jestem tutaj w charakterze straży przedniej.
       - To pięknie - powiedział Schulz, który nie miał zamiaru tracić czasu i nie widział również odpowiedniej okazji do zademonstrowania swych talentów dowódcy. - Będziecie mieli moje poparcie, bombardier Stamm udzieli wam instrukcji. Ale później. Zaczekajcie w korytarzu.
       - Nauczyłem się czekać - odparł Kowalski i wytoczył się z kancelarii wyzywająco wolnymi ruchami.
       Schulz nawet nie spojrzał w jego kierunku, Kowalski nie interesował go zupełnie. Zapomniał o nim, zanim tamten zdołał zamknąć drzwi. Zapytał Stamma: - Co właściwie robi porucznik Nowak?
       - Zarządza kwaterami - odparł Stamm.
       - Niech się zjawi u mnie - rozkazał Schulz i oddalił się. Porucznik Nowak, urzędnik z Linzu, łagodny i gotowy do usług, zachowujący zawsze uległą postawę, zbliżył się do Schulza ostrożnie. Nie miał czystego sumienia. Odkąd nosił mundur, nie miał już czystego sumienia, a w tych burzliwych dniach prawie już się nie orientował, czym właściwie jest sumienie. W urzędzie jego, którym zarządzał gorliwie i wytrwale, o którym ostatnio nawet śnił, panował okropny bałagan. Każdy zajmował i opuszczał kwatery, jak mu się podobało, rozlokowywał się, gdzie chciał, znikał, kiedy chciał. Bardzo niewielu się meldowało, prawie nikt się nie wymeldowywał. Po prostu coś okropnego.
       - Porucznik Nowak melduje się na rozkaz powiedział grzecznie, ale nie bez pewnej wojskowej dyscypliny.
       - Nowak - oświadczył Schulz niemal uroczyście i zupełnie tym razem zapomniał rozkoszować się bezradnością tego wątpliwej wartości oficera - sytuacja staje się coraz bardziej krytyczna.
       - Tak jest, panie kapitanie - zgodził się porucznik ulegle. - Sytuacja staje się coraz bardziej krytyczna.
       Schulz omal nie powiedział: "Nowak, jest pan oficerem, a nie papugą". Ale pokonał ten odruch, chrząknął i zamiast tego oświadczył: - Stawiane nam wymagania stają się z natury rzeczy coraz większe.
       - Tak jest, panie kapitanie. Wymagania stają się coraz większe, z natury rzeczy - pośpieszył z zapewnieniem porucznik. Mocno bity, powołany z tak zwanej marchii wschodniej, wieczny obiekt kasynowych kawałów, był uszczęśliwiony, że tym razem Schulz nie wyśmiewał się zeń tylko dlatego, że listy kwaterunkowe nie zgadzały się, że pas nie był w porządku albo że jego fryzurę uznano za wyraźnie prowokacyjną w stosunku do zasad pruskich.
       - Front, jest zawsze najważniejszy.
       - Tak jest, front jest najważniejszy, panie kapitanie, zawsze.
       - I dlatego, Nowak, jestem tam potrzebny. To przynoszące mi zaszczyt wezwanie dotarło do mnie i nie waham się pójść za nim. A pan będzie mnie tu zastępować.
       - Tak jest, panie kapitanie, będę pana kapitana tutaj zastępować - powiedział Nowak automatycznie. Potem, pod wpływem badawczych spojrzeń Schulza, powoli, ale to bardzo powoli, zaczęło mu świtać, co to ma oznaczać. Ugięły się pod nim kolana, spoglądał z przerażeniem, jakby się przed nim otworzyła gigantyczna przepaść, i załamującym się głosem wykrztusił: - Ja mam zastępować pana kapitana?
       - A któż by inny? Ktoś zrobić to musi! Dlaczegóż więc nie pan? Pan już sobie da radę. Ostatecznie jest pan oficerem, a na kim polegać, jak nie na oficerze! Zdaję się więc na pana.
       - Tak jest - powiedział tamten skonsternowany.
       - No, dobrze - oświadczył Schulz - może pan iść. Za godzinę przekażę panu obowiązki. Niech się pan do tego przygotuje. Kiedy wszystko sprawdzę i podpiszę, obejmie pan tutaj komendę.
       - Tak jest, panie kapitanie. Obejmę komendę.
       Nowak wyszedł starając się resztkami sił zachować jaką taką postawę. Wydawało mu się, że dźwiga na sobie morderczy ciężar. Schulz masował z zadowoleniem swój podbródek. Potem wezwał do siebie bombardiera Stamma.
       - Stamm - rozkazał - przygotować dla mnie rozkaz wyjazdu. W dwóch egzemplarzach. Jeden in blanco. Udaję się na front.
       - Nie będzie pan w takim razie musiał jechać zbyt daleko - powiedział Stamm zapanowawszy nad pierwszym odruchem zdziwienia. - A więc na front? Dokądże to?
       - Dokąd, człowieku?! Miejsce nie zostało bliżej podane. Do jednego z pułków, którym nasz dywizjon zapasowy dostarczał materiału, zrozumiano?
       - Zrozumiano - odrzekł Stamm z sardonicznym uśmiechem. Wziął notes i napisał: "Dywizja Luschkego". Potem pozostawił przyszłego frontowca samego i zatopiony w myślach udał się do swojej kancelarii.
       Rozstawiwszy szeroko nogi i uśmiechając się wyzywająco stał tam bombardier Kowalski. - Słuchaj no - powiedział do Stamma - potrzebuję mapy tej dziury. Ale dosyć dokładnej.
       - Nie masz oczu? Wisi tam naprzeciwko na ścianie. Tam gdzie wisi nasz führer.
       - Jeżeli ten wisi, to jestem spokojny.
       Stamm spojrzał ze zdumieniem znad swego notesu. Obaj żołnierze lustrowali się z początku, potem zmrużywszy oczy uśmiechnęli się do siebie. Kiwnęli sobie głową - znajomość była zawarta.
       Bombardier Kowalski podszedł do mapy i zaczął czegoś szukać.
       - W ostatnich latach rozprzestrzeniliście się porządnie.
       - Za to część została zbombardowana, więc się to wyrównuje
       - Ale my przecież odbudujemy Niemcy. Większe i piękniejsze. Po ostatecznym zwycięstwie. Jesteśmy gwarantami przyszłości. Pytanie tylko, kto się do tej przyszłości pali. Ale na tym zafajdanym świecie najbliższa przyszłość - to zawsze tylko najbliższa wojna.
       - Czego ty właściwie szukasz?
       - Ulicy Hindenburga.
       - Południowo-wschodnia część miasta, prosto w kierunku lasu.
       - Już znalazłem - powiedział Kowalski i zaczął sporządzać fragmentaryczny szkic.
       Stamm, zaciekawiony, podszedł bliżej. - Czego chcesz właśnie na ulicy Hindenburga? - zapytał.
       Kowalski odpowiedział z uśmiechem: - Nazwisko jest mi takie sympatyczne.
       
       Podporucznik Asch szedł przez brzozowy lasek. Barbara postępowała za nim. Minęli wielu żołnierzy, szereg wyładowanych pojazdów, doszli do skraju małej łąki, na której biwakowały resztki baterii Ascha. Barbara, wlokąca ze sobą ogromną walizę, na próżno usiłowała dotrzymywać Aschowi kroku.
       - Idzie pan za prędko! - zawołała.
       - Pomyłka - odpowiedział. - To ty idziesz za wolno.
       - Czy nie mógłby pan przynajmniej nieść walizy?
       - Przecież nie potrzebujesz jej wlec ze sobą. Co ci powiedziałem, dziewczyno? Powiedziałem: tylko bagaż ręczny. Przecież nie wyjeżdżamy, lecz musimy dać drapaka.
       Nie wysilając się zbytnio Barbara przybrała wściekły wyraz twarzy. Ale po chwili zorientowała się, że kroczący przed nią Asch nie może wcale zauważyć jej mimicznych wyczynów. Poza tym uświadomiła sobie, że w ogóle nie przyjąłby ich do wiadomości; gdyby zaczęła wymyślać, wybuchnąłby śmiechem. A tego, żeby ten drab się z niej wyśmiewał, nie chciała. Po tych refleksjach zmieniła wyraz twarzy, który stał się znowu całkowicie normalny. Tylko dookoła ust pozostała rysa cierpienia, która odbijała się na niej raczej korzystnie.
       - Zostaniesz tutaj - zarządził Asch wskazując na jakiś pień. - Potrzebuję teraz dwóch, trzech godzin dla moich kolegów.
       - I cóż mam tymczasem robić?
       - Możesz patrzeć w lusterko albo bawić się palcami u nóg. Mogłabyś również uczynić nieco lżejszą swoją walizę.
       - Czyż nie pojedziemy za panem pułkownikiem?
       - Skąd ci to przyszło do głowy, dziecinko? Udamy się za panem pułkownikiem. O żadnej jeździe nie ma mowy.
       - Ale ja nie chcę iść piechotą!
       - Dajże spokój, bądź rozsądna. Zrób raz normalny użytek ze swego tyłka, nie kręć nim bez przerwy, usiądź na nim. Kilkukilometrowy marsz pieszy nie zostanie nam oszczędzony. Może potem zdobędziemy jakąś taksówkę.
       Barbara usiadła. Pochyliła się naprzód, oparła łokcie o kolana, zatopiła głowę w dłoniach. Usta miała zaciśnięte, w oczach jej był bunt.
       Asch wyciągnął z kieszeni swego munduru szkic. Rzucił go Barbarze pod nogi ze słowami: - Przyjrzyj no się temu. Znajdujemy się tam, gdzie widnieje zielony krzyż. A teraz, mój słodki kociaku, spróbuj się zorientować, żebyś mi potem mogła dokładnie powiedzieć, dokąd musimy iść.
       Asch ukłonił się krnąbrnej dziewczynie o wyzywających kształtach i poszedł w stronę skraju lasu. Biwakowali tutaj z wyczekującymi, obojętnymi minami żołnierze jego baterii. Kilku grało w karty, jeden czytał gazetę frontową, większość siedziała w milczeniu.
       Kiedy Asch zbliżył się do żołnierzy, ledwie się poruszyli. Patrzyli na niego dosyć obojętnie. Spojrzenia te mówiły, że ani od niego, ani od nikogo nie oczekują niczego nadzwyczajnego. Ostatnie chwile wojny dały im się dobrze we znaki.
       - Myślałem już, że w ogóle nie wrócisz - zawołał dobrotliwie ogniomistrz Wehmuth nic sobie nie robiąc z tego, że żołnierze baterii słuchają. - Myślałem, żeś po cichu zwiał.
       - Za wiele myślisz - powiedział podporucznik Asch. Ogniomistrz Wehmuth, wcale tym nie dotknięty, uśmiechnął się. Pełnił obecnie funkcje szefa trzeciej baterii. Był w cywilu piekarzem. Zawsze utrzymywał, że jest "urodzonym piekarzem". Ostatnio śnił po nocach intensywnie o wypiekaniu chleba, co bardzo dodatnio wpłynęło na jego nastrój w ciągu dnia. Zachowywał się jak urodzony optymista.
       - Co nowego, Wehmuth? - zapytał podporucznik Asch.
       - Niewiele. W ciągu czterech godzin twojej nieobecności właściwie nic się nie stało. Dwóch żołnierzy zostało lekko rannych. Czterech ma gwałtowną biegunkę. Jakiś idiota zażądał od nas wykazu amunicji. Powiedziałem mu, żeby mnie...
       - Dalej, Wehmuth, dalej.
       - Kucharz dostał cztery cetnary wędzonej szynki. Odmówiliśmy z podziękowaniem przyjęcia dwudziestu worków wysuszonych kartofli. Silnik drugiego ciągnika nadaje się bezapelacyjnie na szmelc. Jeden z obsługi trzeciego działa powiedział do mnie, do szefa baterii: "Pocałuj mnie w dupę!" Ale to chyba nic nadzwyczajnego, bo przecież z pewnością zawsze to myślał.
       - Ilu żołnierzy ulotniło się ostatnio?
       - Sześciu - odrzekł Wehmuth spokojnie. - Sześciu skończyło z tym i dało drapaka.
       - Sześciu w ciągu czterech godzin - powiedział podporucznik Asch i spojrzał na żołnierzy, którzy nie unikali jego wzroku. - Zupełnie ładne tempo. Ale też i trochę idiotyczne.
       - Tak pan uważa? - zapytał głośno jakiś bombardier.
       - Uważam - odpowiedział podporucznik Asch przyglądając się bombardierowi.
       - Brawo! - zawołał głośno kapral Hildebrandt. Ten zwolennik walki do ostatecznego zwycięstwa, wychowany w duchu narodowego socjalizmu, z zasady witał z entuzjazmem wszystko, co pachniało bohaterstwem i Walhallą. Dla niego było dopiero pięć przed dwunastą. Wiedział, że führer zażądał, aby dopiero pięć po dwunastej wypuścić z ręki broń.
       - Przez określenie "idiotyczne" - powiedział Asch - rozumiem w tym wypadku wianie bez wystarczających papierów. Chodzi mi o te papiery, a nie o to, że chłopaki zwiały przed czasem.
       Pyskaty bombardier i dziarski kapral Hildebrandt zarumienili się po uszy. Jednemu było wstyd, drugi był oburzony. Ożywieni żołnierze przysunęli się bliżej.
       - Chodźcie tutaj! - zawołał podporucznik. - Chodźcie bliżej!
       Otoczyli podporucznika Ascha kołem. Zostawili swe działa, pojazdy, przyczepy. Powyłazili z prowizorycznych namiotów, pozłazili z wozów amunicyjnych, powychodzili z latryn. Umęczone, zamorusane, surowe postacie otoczyły podporucznika.
       Podporucznik Asch, oparty o przyczepę, przyglądał się im.
       Niektórych znał jeszcze z Polski. Przeszło jedna czwarta tej baterii poległa gdzieś w Rosji. Bombardier z połową twarzy był w baterii po raz trzeci. Podczas każdej ofensywy bywał ciężko ranny, po czym powracał do swojej dawnej jednostki. Poza tym było tu siedmiu nowych: dzieciaki w mundurach, mające jeszcze mleko pod nosem, żaden nie liczył więcej niż osiemnaście lat.
       - Co myślicie o sytuacji?
       Żołnierze nic nie odpowiedzieli. Czekali, co się stanie dalej. Wiedzieli, że usłyszą jakiś rozkaz albo coś podobnego do rozkazu, jakieś zarządzenie. A wtedy je wykonają. Tak było, kiedy wojna się zaczęła, tak będzie, kiedy się skończy. To wydawało się względnie realne zwłaszcza u takich ludzi, jak Luschke, Wedelmann i Asch.
       - Ogólne położenie - powiedział podporucznik Asch - jest zafajdane, a sytuacja, w jakiej my się znajdujemy, również.
       "Jeżeli kiedyś wspomną mnie w przyszłości - myślał podporucznik Asch patrząc na obojętne, wyczekujące twarze - pojawią się przed ich oczyma również rozrywające się granaty, prymitywne żarcie, zawszone kwatery i śmierdzące trupy. Niektórzy
       z nich będą mnie może uważali za człowieka rozsądnego, inni za tchórza, jeszcze inni za egoistę, który lepiej żarł, zajmował przyzwoitsze kwatery i teraz likwiduje ten interes prawdopodobnie dlatego, że mu się zachciało przespać z dziewczyną." No dobrze. Tego nie mógł zmienić. Z niejednym z tych żołnierzy stojących teraz dookoła leżał pięć i pół roku w błocie. Tak, w błocie. Ale co to miało teraz za znaczenie?
       - Na co my właściwie jeszcze czekamy? - zapytał brutalnie ogniomistrz Wehmuth. - Pakujmy manatki.
       - Zgoda? - zapytał podporucznik Asch swych żołnierzy.
       - Zgoda - odrzekła większość bez ociągania się.
       - A więc - powiedział podporucznik Asch - naplujmy sobie po raz ostatni w ręce. Amunicję wysadzimy w powietrze. Działa zniszczymy. Pojazdy zostaną. Środki żywnościowe, odzież, drobiazgi do codziennego użytku rozdzielimy równomiernie między siebie. Bez różnicy stopni. Ogniomistrz Wehmuth wyda każdemu jego wojskowe dokumenty. Resztę wszystkich aktów i załączników spalimy. Ci, którym na tym zależy, otrzymają dokumenty podróży albo zaświadczenie, że zostali zwolnieni z Wehrmachtu.
       - Czy także antydatowane?
       Asch odpowiedział po krótkim namyśle: - Z każdą datą, jaką kto chce. Ostemplujemy to, a ja podpiszę. Papiery będą wyglądały autentycznie. Zrobimy tak, co?
       - Tak, zrobimy - zgodzili się żołnierze.
       - Proszę o pozwolenie zgłoszenia propozycji - powiedział kapral Hildebrandt. Mówił głosem wysokim i skrzeczącym. Śmiało wysunięty podbródek świadczył o zdecydowaniu. Nie czekając na pozwolenie rozpoczął: - Proponuję utworzenie oddziału specjalnego, który aż do końca pozostanie przy broni.
       - Pan ma na myśli - aż do ostatniego tchnienia? - zapytał podporucznik Asch spokojnie.
       - Tego nie powiedziałem. Powiedziałem: aż do końca.
       - Ach - zawołał z wściekłością jeden z żołnierzy - stulże pysk! - Inni zawtórowali, kilku zaczęło złowrogo pomrukiwać. Większość znowu czekała na to, co nadejdzie, na następny rozkaz, następne zarządzenie.
       - Propozycja wasza, kapralu Hildebrandt - oświadczył podporucznik Asch bez cienia złośliwości - będzie jak każda inna wzięta pod rozwagę. A więc żądacie utworzenia oddziału specjalnego?
       - Tak jest - odparł Hildebrandt zdecydowanie. - Uważam to za potrzebne. To nasz psi obowiązek i nasza powinność.
       - A więc dobrze - powiedział podporucznik uśmiechając się nieznacznie, gorzko i niemal odrobinę złośliwie. Zwrócił się do swoich żołnierzy. - Poszukiwani są ochotnicy do takiego oddziału specjalnego. Kto ma ochotę, wystąp!
       Wystąpił kapral Hildebrandt. - A więc - wezwał swych kolegów. - Kto nie jest tchórzem i chce w tym uczestniczyć?
       Pozostali żołnierze trzeciej baterii Ascha w liczbie sześćdziesięciu czterech stali nieruchomo. Nikt się nie ruszył. Hildebrandt wpatrywał się w żołnierską masę chcąc ją wzrokiem zmusić do posłuchu. Powoli ogarnęła go głęboka pogarda. Gardło miał zaschnięte, nie był w stanie nawet splunąć. Odwrócił się i poszedł. Nikt go nie zatrzymywał.
       - Propozycja Hildebrandta została odrzucona - oświadczył podporucznik Asch. - Przygotować się do zlikwidowania baterii.
       Ogniomistrz Wehmuth objął komendę. Po raz ostatni zabawił się w koszary i po raz pierwszy żołnierze znieśli to bez szemrania. - Wszyscy zbiórka! Jazda; jazda, wy bohaterowie, specjaliści od ostatecznego zwycięstwa. Do szeregu! Na baczność stać już nie trzeba.
       Jedni musieli zająć się rozdziałem żywności. Druga grupa miała wysadzić w powietrze amunicję. Trzecia, składająca się z biegłych w piśmie, rzuciła się pod przewodem podoficera kancelaryjnego na papiery. Inni sortowali odzież, oporządzenie wojenne oraz to, co mogłoby się przydać również w cywilu. Z produktów żywnościowych, których nie można było rozdzielić, kucharz miał ugotować uroczysty, pożegnalny posiłek. Niektórzy opracowywali marszruty, wykonywali szkice odrębne i zalecali sobie kwatery.
       - Organizacja klapuje - powiedział nie bez dumy ogniomistrz Wehmuth.
       - Miejmy nadzieję, że po raz ostatni - rzekł podporucznik Asch.
       Otworzył zamkniętą na dwa zamki skrzynię z tajnymi aktami, wyłowił z niej teczkę i zaczął ją przerzucać. Rozkazy führera! "Dla utrzymania pokoju..." "W imię słusznej sprawy..." "Narzucona nam wojna..." "Obrona naszej ojczyzny..." "Za naród i państwo..." "Ja, Adolf Hitler..." "Naczelny dowódca Wehrmachtu, wybrany przez Opatrzność... Błogosławieństwo Wszechmogącego..."
       - Do ognia z tym! - zawołał Asch ze wstrętem i rzucił teczkę w stronę Wehmutha. Ten oblał ją benzyną i podpalił. Podniosły się gęste kłęby dymu.
       Nadeszła kolej na następną teczkę z aktami: zawiadomienia rodzin poległych.
       "Ta trzecia bateria - myślał Asch - istnieje od roku 1937. Jakiś mól kancelaryjny uznał tworzenie jej w ramach ogólnego obowiązku wojskowego za potrzebne i dlatego ją utworzył." Asch był w tej baterii rekrutem, bombardierem, kapralem, ogniomistrzem, potem podporucznikiem. Przyjął ją jako podporucznik przed kilkoma miesiącami. Jego dane: dwa razy ranny, Krzyż Żelazny I klasy, Złoty Krzyż Niemiecki. Bateria: pięćdziesięciu
       Sześciu zabitych, stu czterech rannych, siedemnastu zaginionych bez wieści.
       "Z żalem komunikuję, że syn, brat, mąż, narzeczony... na polu chwały... za Führera i Wielkie Niemcy... zgodnie z przysięgą... aż do końca spełnił swój obowiązek... jako dzielny żołnierz Führera... wieczysta pamięć."
       Pięćdziesiąt sześć razy to samo. Ciągle to samo: "...wieczysta pamięć."
       Podporucznik Asch przerzucił akta, odczytywał nazwiska tych, którzy padli. Wśród nazwisk zmarłych złączonych pociągnięciem pióra widniało: Wedelmann, porucznik. Witterer, kapitan. I wreszcie przy końcu: Asch. Podporucznik Asch. Nazwiska poległych, a wśród nich: Asch.
       Stojący obok Ascha ogniomistrz Wehmuth wziął z jego rąk akta, ważył je chwilę na dłoni i nie mówiąc ani słowa wrzucił do ognia.
       Asch chwycił skrzynię z tajnymi dokumentami, podniósł ją do góry, wysypał na ten stos całą zawartość. Potem odrzucił skrzynię za siebie i patrzył w płomienie.
       - Załatwione! - powiedział po chwili. - Raz na zawsze.
       Tymczasem żołnierze ukończyli wszystkie prace przygotowawcze do zlikwidowania baterii. Rozległa się seria gwałtownych wybuchów i pozostałe trzy działa baterii Ascha zamieniły się wraz z amunicją w stos złomu. Na ziemi leżały sześćdziesiąt cztery duże paczki z odzieżą i żywnością. Były wypchane po brzegi i starannie wysortowane. Dookoła stali gotowi do odmarszu żołnierze. Utworzyli grupy połączone wspólnotą interesów i byli w stosunkowo dobrym nastroju.
       - Gdybyśmy jeszcze mieli radiostację - powiedział podporucznik Asch do ogniomistrza Wehmutha - kazałbym nadać następujący meldunek: "Trzecia bateria rozwiązuje się dobrowolnie. Nastrój żołnierzy - po raz pierwszy podczas tej wojny naprawdę dobry. Precz z Hitlerem!"
       - Jak to dobrze - powiedział ogniomistrz - że nie mamy już radiostacji.
       Podporucznik podpisał w pośpiechu wszystko, co mu przedłożono: zaświadczenia, książeczki żołdu, dokumenty urlopowe, dokumenty podróży, świadectwa zwolnienia z wojska. Potem rozpoczął się wielki podział. Wziął w nim również udział kapral Hildebrandt, ten od "ostatniego tchnienia". Ale zachował podczas pakowania rzeczy i żywności wyraz bezsprzecznej pogardy.
       - Spiszcie się dobrze! - zawołał podporucznik Asch do swoich żołnierzy. - Mam jeszcze coś niecoś do załatwienia; kiedy się z tym uporam, będę usiłował przedostać się do mego rodzinnego miasta, tam gdzie był dawniej nasz garnizon. Kto nie ma lepszego celu drogi, niech też tam przyjdzie. Na miejscu zobaczymy, jak sobie pomóc, aby wydostać się z tego błota.
       - Wszystkiego najlepszego, podporuczniku Asch!
       - Aż do następnej wojny!
       - Przyjaciele! - zawołał podporucznik Asch. - Zobaczymy się znowu jako cywile. Dopóki mamy jeszcze oczy i mózg, dopóki słyszymy, jak bije nasze serce, jednego tylko powinniśmy sobie życzyć: aby spotykać się tylko w cywilu. A teraz każdy niech myśli o sobie, a Bóg o nas wszystkich...
       
       Były kapitan Wedelmann stał przed lustrem z wykrzywioną, niezadowoloną i skupioną twarzą. Próbował zawiązać sobie krawat. Nie udawało mu się. Po czterech całkowicie nieudanych próbach zrezygnował z dalszych wysiłków.
       Opuścił przydzielony mu w mieszkaniu Ascha pokój, wyszedł na korytarz i zapukał do najbliższych drzwi. Czekał z pokorną miną, opuściwszy ramiona. Krawat zwisał mu z szyi jak postronek. Zapukał powtórnie.
       - Kto tam? - odezwał się łagodny głos.
       - Ja - odrzekł Wedelmann i znowu wydał się sobie niezwykle śmieszny. "Takie życie w cywilu - pomyślał - jest jednak o wiele bardziej skomplikowane, niż kiedykolwiek przypuszczałem. A może wcale nie nadaję się do tego typu życia. To takie skomplikowane. Ot na przykład krawat. Z mundurem łatwiej sobie dać radę."
       - Dlaczego po prostu nie wchodzisz? - zapytała Magda otwierając drzwi. Uśmiechnęła się do niego, ciągle jeszcze trochę nieśmiało, ale niezmiernie czule. Obiema rękami przytrzymywała narzucony na siebie płaszcz kąpielowy.
       - Nie chciałem przeszkadzać - powiedział Wedelmann zakłopotany. - Chciałem tylko o coś zapytać. Wybacz mi, proszę. Nie mogłem oczywiście wiedzieć, że ty także jeszcze nie jesteś ubrana.
       - Ależ to nic nie szkodzi. Możesz wchodzić do mnie o każdej porze.
       - Czy możesz coś dla mnie zrobić?
       - Wszystko, czego tylko chcesz - powiedziała czule i z oddaniem.
       - W takim razie zawiąż mi krawat. Zapomniałem już, jak to się robi.
       Podeszła do niego, stanęła tuż przed nim, podniosła ręce - otworzył jej się przy tym płaszcz kąpielowy - i zarzuciła mu je na szyję. - Jak ty młodo wyglądasz - powiedziała. W mundurze byłeś już prawie dostojnym, solidnym jegomościem.
       - To nie moje ubranie - powiedział prędko Wedelmann nie mając odwagi przyjrzeć się jej dokładniej, choć bardzo go to korciło. - Ubranie to należy do syna pana Ascha. Kiedy go wzięto do wojska, miał chyba około dwudziestu lat.
       - Ty też wyglądasz teraz na te lata! - zawołała Magda bardzo czule. - Nie na wiele więcej niż na lat dwadzieścia. A ja wydaję się sobie starą kobietą.
       - Mówisz głupstwa - odparł Wedelmann, ciągle jeszcze starając się nie dostrzegać jej nagości. Spotykał się już z takimi widokami, ale to przecież jego przyszła żona i nie chciał korzystać z przypadku.
       - Mój Boże - zawołała z dziecinnym zachwytem - wychodzę za mąż za młodzieńca!
       - Wcale nie musisz - powiedział Wedelmann, lekko dotknięty w swej męskiej dumie.
       - Ale chcę!
       - Zawiąż mi zatem naprzód krawat - powiedział sztywno.
       - Nic łatwiejszego ponad to - powiedziała z naiwną wesołością i trzema pewnymi ruchami zawiązała krawat, ściągnęła go jeszcze, po czym rzuciła na swe dzieło zadowolone spojrzenie. - No tak, co się umie, to się umie.
       - Od kogoś się tego nauczyła? - zapytał zaraz Wedelmann. - Kto cię tego nauczył? Komuś jeszcze wiązała krawaty?
       Nieco przestraszona Magda spojrzała nań szeroko otwartymi oczyma nie mówiąc ani słowa. Czuła niemal fizycznie jego wybuchającą raz po raz nieufność. Sprawiało jej to ból. Wzrok jej przypominał spojrzenie bezbronnie poddającej się sarny, wyglądała jak wierny, smutny pies. W oczach pojawiły się łzy.
       - Ależ - powiedział Wedelmann bezradnie - ja przecież nie to miałem na myśli.
       Magda potrząsnęła smutnie głową. - Nie znasz właściwie tej, z którą chcesz się ożenić - powiedziała. - Ciągle sobie nad tym łamiesz głowę. Sprawia ci to troskę. Myślisz czasami, że kto wie, czy ja...
       - Zostawże to! - zawołał nieco ostro. - Takie rozmowy do niczego nie prowadzą.
       - Może jesteśmy bliscy popełnienia wielkiego błędu - mówiła dalej lękliwie Magda. - Może będziesz go żałował przez całe życie. Dręczy mnie to. Ale tu wcale nie o mnie chodzi. Myślę tylko o tobie. Jedno chciałam ci już od dawna powiedzieć: nie musisz się ze mną żenić!
       - Ale ja chcę tego.
       - Możemy przecież uczynić to później!
       - Zrobimy to teraz!
       Magda podniosła prawą rękę i ociągając się położyła koniuszki palców na jego ramieniu. Głaskając go czule, powiedziała: - Widzisz, ty nic nie wiesz o mojej przeszłości, tak samo jak ja o twojej.
       - To - odrzekł Wedelmann nie bez pewnej ostrości  co się w tym Wypadku nazywa przeszłością, w ogóle dla mnie nie istnieje. W bardzo młodym wieku stałem się żołnierzem i byłem nim do dzisiaj. Nie znam prawie tego, co się określa jako życie prywatne. Oto wszystko, co mam do powiedzenia.
       - No dobrze - rzekła pokornie. - Jeżeli chcesz wiedzieć, gdzie nauczyłam się wiązać krawaty, mogę ci to wyjaśnić bardzo prosto: brat mój należał do Hitlerjugend. Krawaty stanowią tam część munduru.
       - Zapomnijmy o tym - rzekł nerwowo Wedelmann. - O tym i o wszystkim, o czym mówiliśmy przed chwilą. Właściwie dlaczego gadamy ustawicznie o tej przeszłości. Przecież chcemy mieć przyszłość.
       - Czasami - powiedziała odważnie Magda - przeszłość snuje się za nami i nie chce nas wypuścić.
       - Dajmy jej spokój - rzekł Wedelmann i chciał ją objąć. - Nam się to po prostu wydarzyć nie może!
       - Na dole, w salonie Ascha - powiedziała wyzwalając się łagodnie z jego objęć - czeka na ciebie jakaś dama.
       - Na mnie? Dama? To musi być pomyłka. Nie znam żadnych dam.
       - Niejaka pani Lora Schulz - powiedziała Magda spoglądając nań badawczo, ale bez żadnego wyrzutu.
       - Ach, tak! - zawołał usiłując ukryć zmieszanie. - Pani Schulz, żona kolegi.
       - Może potrzebuje twojej pomocy?
       - To możliwe - odrzekł prostując się i usiłując bez większego powodzenia ukryć zmieszanie. - W takim razie nie mogę się oczywiście wykręcać, ale załatwię to możliwie prędko.
       - Mogę ci towarzyszyć?
       - To z pewnością nie potrwa długo, dziecinko. - A więc nie mam ci towarzyszyć?
       - Oczywiście możesz, jeżeli chcesz, oczywiście.
       - Jeżeli ci to sprawia przyjemność - powiedziała Magda z łagodnym uporem, właściwym jedynie zakochanym kobietom - będę ci chętnie towarzyszyła.
       Wedelmannowi nie pozostało nic innego, jak skinąć potakująco głową. Energicznym krokiem przemierzył górny korytarz, zszedł ze schodów i znalazł się w pokoju na dole. Widać było po nim, że jest zdecydowany krótko załatwić sprawę. Magda szła za nim ulegle.
       Pani Lora Schulz, jak zawsze ubrana nieco wyzywająco, w ściśle przylegającej, niebieskiej jedwabnej sukni, uśmiechnęła się do obojga. - Nie! - zawołała szczerze zaskoczona wykonując kokieteryjny ruch górną częścią ciała. - Jak pan wygląda, drogi panie Wedelmann! Jak uczniak.
       - Czy mogę przedstawić - powiedział Wedelmann i skłonił się lekko, dając w ten sposób dowód, że jeszcze nie zapomniał kasynowych zwyczajów. - Jeżeli pani pozwoli...
       - To niepotrzebne - oświadczyła Lora Schulz. - Zapoznałyśmy się już. Pańska narzeczona zorientowała mnie w sytuacji. Muszę powiedzieć, drogi panie Wedelmann, że dał pan dowód dobrego smaku.
       - Jak się pani powodzi? - zapytał Wedelmann i ulokował się obok Magdy podkreślając w ten sposób niedwuznacznie, gdzie jest jego miejsce.
       - No cóż, żyje się! - powiedziała Lora lakonicznie i wzruszyła ramionami. - Człowiek się przebija i przy tej okazji nabije sobie czasami guza. Można się przyzwyczaić do wszystkiego.
       - A mąż pani?
       - Do ostatniej kropli krwi! Czy oczekiwał pan od niego czegoś innego? Wydoskonalił się w ciągu lat do tego stopnia, że jest bliski tego, żeby przed sobą samym stać na baczność. Ostatnio utrzymuje, że chce iść na front.
       - Życzę mu więc dużo żołnierskiego szczęścia.
       - A pan, panie kapitanie? Chyba nie chce pan już dalej walczyć?
       - Nie. Dla mnie to minęło. Na zawsze. Moje potrzeby są w tym względzie zaspokojone. Doświadczeń mam więcej niż potrzeba. Proszę, niech mnie pani już nie nazywa kapitanem.
       - Mogę panu znowu mówić po imieniu. Jakże panu było na imię? A gdyby pan potrzebował przyjaciółki domu...
       - Pani Schulz - powiedział Wedelmann zgorszony, starając się jednak zachować nienagannie poprawny ton - jeżeli okoliczności pozwolą z okazji naszego ślubu na przyjęcie w niewielkim gronie, pozwolę sobie zaprosić panią. Dziękuję pani za życzliwość i wizytę. Nie chcę pani dłużej zatrzymywać.
       - Czy przeszkadzam aż tak bardzo, drogi panie Wedelmann?
       - Będę bardzo rada widzieć panią na naszym weselu - powiedziała dzielnie Magda.
       - Chcecie się naprawdę pobrać? - zapytała Lora w zamyśleniu dotykając warg wskazującym palcem lewej ręki. - Właściwie dlaczego?
       - Bo się kochamy - odrzekła Magda.
       - Można się kochać i bez ślubu.
       - My nie - oświadczył Wedelmann lodowato. - Proszę to przyjąć do wiadomości.
       Lora uśmiechnęła się pobłażliwie. - Drogi panie Wedelmann - powiedziała - przecież myśmy się oboje zawsze dobrze rozumieli, zdaniem mego męża - nawet za dobrze. Oczywiście nie miał racji, jak we wszystkim, co mnie dotyczy. A może jest pan innego zdania? Tak czy inaczej mam swoje doświadczenia jako kobieta i żona i mogłabym być warn pomocna.
       - Wątpię - oświadczył Wedelmann.
       - Jest pani bardzo uprzejma - wmieszała się Magda znosząca tę rozmową z podziwu godną dzielnością. - Dziękujemy pani.
       Lora Schulz wstała, Wedelmann również podniósł się natychmiast. Kocimi ruchami obciągnęła suknię na swych pełnych biodrach, potem podeszła do niego i obrzuciła go pytającym spojrzeniem. - Naprawdę wygląda pan jeszcze bardzo młodo, bardzo! Prawie jeszcze młodziej aniżeli wtedy. Pamięta pan jeszcze?
       - Nie bardzo - łgał z trudem Wedelmann.
       - Może przypomni pan sobie jeszcze kiedyś - powiedziała Lora poufale. Pociągnęła go za krawat, jak się pociąga za sznurek dzwonka, roześmiała się wesoło i powiedziała do Magdy: - Gdyby mnie pani potrzebowała, służę chętnie pomocą. W każdej dziedzinie.
       - Bardzo dziękujemy - powiedział Wedelmann patrząc na nią tak, jak by stał przed nim wyjątkowo nienawistny przełożony.
       Lora zdawała się nie zwracać na niego najmniejszej uwagi. Ujęła Magdę pod ramię, jak by miała obok siebie długoletnią przyjaciółkę, i powiedziała: - Znam tutaj wszystkich i wszystko. Poza tym mam dużo czasu. Mąż mój jest tylko żołnierzem i to jest okropne, ale jeżeli pani dostanie męża, który zechce być tylko ojcem rodziny, nie jest to również idealne.
       - Jakoś sama sobie już poradzę - odrzekła Magda.
       - Z nim? - Rosnące zakłopotanie Magdy sprawiało Lorze wielką przyjemność, tak samo jak złość Wedelmanna, którą usiłował opanować. Oblizała wargi. W lśnieniu jej oczu było coś kociego. Potem powiedziała: - Liczę się z pani skromnością i nieśmiałością i dlatego będę się panią opiekowała nawet bez pani prośby.
       Kołysząc się w biodrach Lora oddaliła się. Wedelmann patrzył na nią z dziką furią, a Magda patrzyła na Wedelmanna.
       - Osoba godna uwagi - powiedziała, po chwili.
       - Niemożliwa!
       - Zawsze uważałeś ją za niemożliwą?
       - Magdo! - zawołał Wedelmann z niezwykle poważną, niemal uroczystą miną, jak by miał za chwilę przystąpić do złożenia przysięgi. - Zapewniam cię...
       Oparła się o niego bardzo ostrożnie, położyła rękę na jego wargach. - Cicho! - powiedziała. - Ani słowa o tym, co było! Przecież dla nas nie ma już przeszłości.
       - Słuchaj no - powiedział z nagle rozbudzoną nieufnością, jak gdyby opanowany przez swą zwykle ubogą, ale na tym specjalnie punkcie dziko wybujałą fantazję - nie uważaj jednak, że wszystko, co było, zostało przekreślone. Nie masz mi nic do przebaczenia, bo nic nie zaszło. Jeżeli robisz wielki gest tylko w nadziei, że i ja go zrobię...
       Spojrzała na niego oczyma, które zdawały się krzyczeć, jej małe ręce wpiły się w niego mocno, tak że przerażony nie dokończył zdania. Zobaczył w jej oczach łzy.
       - Wszystko to jest takie ciężkie - powiedziała ledwie dosłyszalnie.
       Wedelmann pomyślał: "Mój Boże, jakież to wszystko ciężkie! Kiedy jeszcze miałem na sobie mundur i obracałem się w świecie, w którym się dobrze orientowałem i bez trudu odnajdywałem siebie, wszystko było o wiele łatwiejsze. Wszystko było łatwe."
       - Damy sobie z tym jakoś radę - powiedział. Czuł w swych rękach jej drżące ciało. Przytulił się do niej. Miało się wrażenie, że to on szuka oparcia. - Musimy dać sobie radę! - zawołał.
       
       Przez polanę leśną sunął czołg amerykański. Huczał, dygotał, miażdżył pod sobą piasek. Wieża z automatycznymi działami obracała się w groźnym milczeniu. Wydawało się, że lufy skierowane w stronę obojętnego nieba chcą wybadać okolicę grubymi, ciężkimi, przeraźliwie niezgrabnymi mackami.
       Żołnierze na skraju lasu podnieśli się w milczeniu, jak gdyby ich do tego wezwano. Podporucznik Brack pochylił się nad majorem Hinrichsenem chcąc okazać rannemu pomoc. Ten odmówił. - Dziękuję - powiedział. - Sam sobie dam radę.
       Wydawało się, że czołg chce się zatrzymać. Ale podobne do olbrzymich palców lufy wskazały na obu oficerów. I czołg znowu ruszył. Kolos ze stali zbliżył się do Hinrichsena i Bracka i zatrzymał się. Wolno, niebezpiecznie wolno otworzyła się pokrywa włazu. Wyglądało to, jak gdyby ktoś niezwykle powoli usiłował zdjąć kapelusz. Potem wyłonił się stamtąd jakiś Amerykanin, dryblas o spoconej, zdziczałej twarzy, mający na głowie hełm w kształcie żółwia. Zaczął wymachiwać ramionami i wołać: - Koniec! Zupełny koniec! Hitler nie żyje!
       Podporucznik zachęcająco skinął głową na Hinrichsena i zbliżył się kilka kroków do czołgu. Oświadczył płynną, nieco śpiewną angielszczyzną: - Oddajemy się do niewoli. Dokąd się mamy udać?
       Wypowiedział to niedbale, niemal obojętnie; mogło się wydawać, że w jakimś hallu hotelowym spotkał kogoś przypadkiem i przyzwoitość nakazuje mu zamienić z nim kilka słów.
       Major Hinrichsen poczuł, że zaczyna dygotać. Kolana mu zmiękły, zaczął źle widzieć. O ranie swojej nie myślał.
       Patrzył i nie wierzył własnym oczom. Wychylając się z czołgu ryczy Amerykanin, w doskonałym widocznie humorze, i gestykuluje żywo, jak by opowiadał soczysty kawał. A przed nim stoi oficer niemiecki z niedbale opuszczonymi ramionami, z miną tak obojętną, jak gdyby się przyglądał turniejowi tenisowemu, który go nie bardzo interesuje. Ani strzelaniny, ani podniesionych rąk, nikogo, kto by jeńców walił kolbą. Nic podobnego, wiosenny, słoneczny dzień, ludzie w mundurach, gdzieś w oddali prawie swojski warkot silników. Czy to wszystko? Tak, to wszystko.
       Człowiek w czołgu zawołał do porucznika Bracka: - Wszyscy na skrzyżowanie dróg w zwartym szyku! Bez broni, ale z bagażem. Na szosie czekać bliższych instrukcji!
       Brack skinął głową, potem obrócił się i przetłumaczył żołnierzom zarządzenie Amerykanina. Żołnierze poczuli, że nastąpiło coś, na co już dawno czekali: został wydany rozkaz. Zaczęli się ruszać, formować trójki. Po kilku minutach byli gotowi do marszu. To, czego się nauczyli na dziedzińcach koszarowych, zdało również w obecnej sytuacji egzamin.
       - Czy może pan iść, panie majorze? - zapytał podporucznik Brack swoim zwyczajem uprzejmie, spełniając obietnicę daną Aschowi. - A może mam się postarać, żeby przewieziono pana sanitarką?
       - Pójdę - powiedział major Hinrichsen - razem z moimi żołnierzami.
       Podporucznik Brack wolał powstrzymać się od jakiejkolwiek zbytecznej uwagi. Hinrichsen ruszył ciężkimi krokami na czoło wziętych do niewoli żołnierzy. Wszystko, co major miał własnego, znajdowało się w chlebaku zawieszonym przez zdrowe ramię.
       Brack, mający przy sobie jedynie teczkę, zbliżył się do idącego ciężkim krokiem majora. - Jeżeli rana panu dokucza, proszę się na mnie oprzeć.
       - Dziękuję - powiedział tęgi major i szedł dalej wyprostowany na czele milczącej kolumny.
       Czołg amerykański, znajdujący się obecnie na tyłach jeńców, ryknął, potoczył się, zaczął znowu przeorywać ziemię wzdłuż maszerującej kolumny. Gąsienice tworzyły gęstą chmurę pyłu, który unosił się nad jeńcami i okrywał ich jak płaszczem.
       - Panie podporuczniku, można by to nazwać koleżeńskością - powiedział major krocząc wraz z Brackiem przez pole. - Opiekuje się pan mną tak żarliwie. Ale to chyba niepotrzebne, bo przecież wszystko minęło. Teraz każdy musi się uporać z samym sobą. Pan z pewnością będzie miał dosyć własnych spraw.
       - Podporucznik Asch bardzo niepokoił się o pana. Wyraził specjalne życzenie, żebym się panem zajął. Spełniam je chętnie.
       Podporucznik Asch to dzielny i prawdopodobnie przyzwoity oficer. Ale nie jest oficerem führera.
       - A pan jest nim, panie majorze?
       - Nie - odrzekł Hinrichsen zdecydowanie. - Człowiek, który tylko wtedy potrafi trzymać w ryzach armię, kiedy zwycięża, nie jest nic wart. Człowiek, w którego armii zbrodniarze mogą awansować na pułkowników, nie może mieć pojęcia o tym, czym jest honor. A człowiek pozwalający, by żołnierze jego wykrwawili się, choć wie, że walka jest pozbawiona sensu, musi być sam zbrodniarzem.
       - Czy jest pan przeciwnikiem Hitlera?
       - Nie należę już do jego zwolenników.
       - Wydaje się - powiedział pogrążony w myślach Brack - że ten podporucznik Asch wie dokładnie, skąd wiatr wieje.
       - Gdybym nie był kaleką - powiedział Hinrichsen głucho - poszedłbym teraz z tym Aschem na polowanie.
       - Kogóż to Asch chce zastrzelić? - zapytał z zaciekawieniem podporucznik Brack.
       - Mordercę - odparł krótko Hinrichsen, - Jeżeli taka świnia nie przeżyje wojny, to może jednak nie wszystko było pozbawione sensu. - Wypowiedział te słowa z twarzą wykrzywioną od bólu.
       Brack przypatrywał się Hinrichsenowi w milczeniu i ostrożnie. Nie znał tego oficera. Ale podporucznik Asch, którego znał dobrze, żądał z godną uwagi natarczywością, żeby się tym majorem zajął. Czemu to przypisać? Czy tylko temu, że Hinrichsen był ranny? A może Hinrichsen był "przydatny" dla sprawy, do zrealizowania której Brack dążył, której nieuchronne konsekwencje ten Asch musiał przeczuć, w którą pośrednio lub bezpośrednio wmanewrował go generał-major Luschke.
       Kolumna jeńców skupiła się na skrzyżowaniu dróg i zatrzymała. Zbliżyli się żołnierze amerykańscy i zaczęli przyglądać się Niemcom jak obiektom wystawionym na jarmarku. Człowiek w czołgu oświadczył: - Czekać tutaj! Stąd was zabiorą i przetransportują do obozu.
       Podporucznik Brack przetłumaczył zarządzenie Amerykanina wziętym do niewoli żołnierzom. Ruszyli z obojętnymi twarzami w stronę przydrożnego rowu i rozsiedli się tam. Wszystko odbyło się bez pośpiechu, ale i bez ociągania. Mogło się wydawać, że nie robili przez całe życie nic innego, tylko siedzieli w przydrożnych rowach.
       Brack podszedł do czołgu, stanął przed nim z rękami w kieszeni, spojrzał spokojnie w górę i powiedział: - Chcę mówić z oficerem CIC. Sprawa jest ważna.
       Amerykanin spojrzał ze zdumieniem, w dół, nie wiedząc, co ma odpowiedzieć. Widać było, że uważa zachowanie tego jeńca co najmniej za sprzeczne z międzynarodowymi zasadami kodeksu żołnierskiego. Wreszcie otworzył gębę i powiedział: - Dobrze.
       - Będzie dobrze dopiero wtedy - oświadczył Brack z uporem, ale grzecznie - jeżeli pan to moje życzenie przekaże swemu oficerowi.
       Człowiek z wieży spojrzał na oficera niemieckiego ze zdumieniem. Jego szara, okryta pyłem twarz przybrała barwę czerwonawobrązową. Skinął głową, ryknął coś do wnętrza czołgu i czołg
       ruszył. Brack spojrzał w jego stroną, po czym odwrócił się i siadł obok majora na kupie kamieni.
       - Nie chciałbym, panie Brack - powiedział Hinrichsen - żeby pan znalazł się w niemiłej sytuacji nie ostrzeżony. Chodzi mi o to, że rozmowę pańską z Amerykaninem nie tylko słyszałem, ale i zrozumiałem, bo i ja mówię po angielsku. Przez rok pracowałem w pewnej firmie w Southampton. Wyroby żelazne, specjalność - narzędzia.
       - To mi nie przeszkadza - powiedział Brack i spojrzał majorowi prosto w oczy.
       - Mówił pan przed chwilą o CIC, czy nie oznacza to Counter Intelligence Corps? Chodzi o kontrwywiad amerykański albo o jakąś podobną organizację, prawda?
       - Przeszkadza to panu?
       - Teraz już nie. Bo ja... - na próżno szukał odpowiednich wyrazów, nie mógł ich znaleźć i wprawiało go to w niemiłe zakłopotanie. Poruszał lewym ramieniem, jak by chciał się przedrzeć przez tłum. - Jeżeli o mnie chodzi - wykrztusił z wysiłkiem - skończyłem z tym wszystkim. Rozumie pan? - Ależ doskonale.
       - Gdyby pańskie stosunki mogły wystarczyć, panie Brack, niech je pan wykorzysta. Bez skrupułów. Wszystkie środki są teraz dobre, żeby skończyć z tym koszmarem. A jeżeli kiedyś miałby panu przebiec drogę człowiek nazwiskiem Hauk, pułkownik Hauk, niech go pan przychwyci. To morderca. Zeznam wtedy, dlaczego jest mordercą. To samo zezna również podporucznik Asch.
       - A więc tak sprawa wygląda - powiedział Brack.
       W szalonym tempie, przeraźliwie wyjąc zbliżał się do nich jakiś jeep. Zahamował gwałtownie, żeglował jeszcze parę metrów po ulicy siłą bezwładu i zatrzymał się. Uniosła się nad nim chmura pyłu, miało się wrażenie, że wóz dymi. Oficer bez broni, w czapce polowej na głowie, jakby dopiero co przyniesionej z magazynu, wychylił się z niego i zapytał: - Kto tu chciał mówić z oficerem CIC?
       Brack podniósł rękę na wysokość głowy, witając w ten sposób przybyłego.
       - Czego pan chce?
       - Jest pan oficerem CIC?
       - Nie, czego pan chce?
       - Mówić z oficerem CIC, sir! Już to powiedziałem.
       Oficer zsunął z czoła swoją nową czapkę polową i zamknął duże usta. Po chwili otworzył je i mruknął: - Niech pan wsiada.
       - Proszę o pozwolenie - zwrócił się Brack swoją nienaganną oksfordzką angielszczyzną do nie posiadającego się ze zdumienia Amerykanina - by mógł mi towarzyszyć ten ranny oficer. Muszę się tego domagać i będę w stanie w miarodajnym miejscu uzasadnić to moje żądanie.
       - Niechże pan już wsiada! - zawołał Amerykanin i znowu nasunął czapkę na czoło.
       - Panie Hinrichsen - powiedział Brack, pochylił się w stronę majora i pomógł mu wsiąść. - Proszę, niech pan wsiada. Mam wrażenie, że gra może się rozpocząć.
       
       Odezwał się dzwonek. Raz, drugi. Przeraźliwie głośno. Właściciel kawiarni Asch, który bez cienia zainteresowania przerzucał starą gazetę sprzed co najmniej siedmiu dni, wzruszył gniewnie ramionami usiłując czytać dalej. Ale to mu się nie udawało. To, co czytał, było gówno warte, a dzwonek dzwonił coraz gwałtowniej.
       Stary Asch odrzucił z furią gazetę, wstał usiłując powziąć jakąś decyzję. Podszedł na palcach do okna, jak gdyby bał się wywołać niebezpieczny hałas, odsunął ostrożnie firankę i spojrzał w dół. Na ulicy przed domem zobaczył żołnierza w zabrudzonym, gumowym płaszczu.
       Dzwonek alarmował dalej. Brzmiał coraz natarczywiej, wydawało się, że brzmienie jego wypełnia cały dom. Wyprowadziło to zupełnie z równowagi i tak już przedenerwowanego Ascha.
       - Żeby cię wszyscy diabli! - wrzasnął stary Asch i z miną boga zemsty zbiegł ze schodów, przekręcił dwukrotnie tkwiący w zamku klucz i otworzył szeroko drzwi.
       - Czyście na głowę upadli! - ryknął do stojącego na ulicy żołnierza. - Bóg was opuścił?
       - Nie, tylko führer - odparł żołnierz z uśmiechem.
       Stary Asch dygocąc z wściekłości szukał na razie na próżno najstraszliwszych wymysłów. Ale pozwoliło mu to poznać swego gościa. - Przecież pan jest z baterii mego syna - powiedział i uspokoił się od razu, starając się nawet przestawić na ton przyjaźniejszy. - Przecież pan jest Kowalski!
       - Tak by się wydawało - odparł żołnierz ż jeszcze szerszym uśmiechem.
       - W takim razie niech pan wchodzi! Jest pan mile widziany. Barczysty Kowalski stanął w drzwiach i zapytał: - Co się z panem dzieje? Okopuje się pan tutaj, żeby się zbyt blisko nie zetknąć z ostatecznym zwycięstwem? A może zamienił pan swoją kawiarnię w twierdzę? Bardzo bym nad tym ubolewał. A może i nie. Bo im mniejszy ruch w interesie, tym pewniejsze pańskie zapasy.
       - Jak gdyby tylko o to chodziło - powiedział stary Asch wciągając bombardiera na górę.
       - Chodzi tylko o to - zapewnił Kowalski.
       - Chodzi o głowę i o szyję - rzekł Asch. - Myśli pan, że będę nadstawiał głową dobrowolnie? Wyłączam się po prostu. Pozostaję, o ile to możliwe, poza plajtą. To kupiecka kalkulacja, a jak panu wiadomo, jestem kupcem.
       - Któż by w to wątpił, panie Asch.
       Znalazłszy się w pokoju Kowalski od razu poczuł się jak u siebie w domu. Rzucił na krzesło płaszcz, poszukał najwygodniejszego fotela i rozparł się w nim. Wyciągnąwszy nożyska i wypiąwszy pierś powiedział z jękiem: - No, tak!
       - Przychodzi pan od mego syna?
       - Jak pan myśli, czy odmówiłbym, gdyby mnie pan poczęstował kieliszkiem wódki?
       Asch postawił błyskawicznie przed Kowalskim butelkę kminkówki i kieliszek. Kowalski spojrzał na kieliszek, uznał, że jest za mały, i odsunął go pogardliwie, po czym łyknął wprost z butelki.
       - Przychodzę tutaj jako straż przednia - powiedział. - Pańska wódka nie jest zła. Ma pan więcej z tego gatunku?
       - A mój syn?
       - Zjawi się.
       - Dobrze mu się zatem wiedzie?
       - Dobrze - to chyba lekka przesada, od kiedy to gówno jest dobre. W każdym razie syn pański jest zdrów. A to także jest coś warte.
       - Niechże pan wypije jeszcze kieliszeczek, panie Kowalski.
       - Do tego nie potrzebuje mnie pan namawiać. A o kieliszeczku nie mówi pan chyba poważnie. Wielkie czasy wymagają wielkich porcji.
       - A kiedy mój syn będzie tutaj?
       - Jak przyjdzie, to będzie - odrzekł Kowalski lakonicznie i wlał w siebie dalszą porcję kminkówki. - A do tego czasu rozbiję tu swoje namioty.
       - Tu, w moim domu?
       - A gdzieżby?
       - To zupełnie wykluczone! Co też panu wpadło do głowy. To nie jest żaden wał atlantycki czy coś w tym rodzaju. Nie mogę przecież zrobić z mego domu obozu wojennego.
       - Miejsca jest na to dosyć - odparł Kowalski rozglądając się z uznaniem. - Taki współczesny front ojczyźniany będzie na czasie. Z okien wychodka można porobić otwory strzelnicze.
       - Ściągnąłbym sobie w ten sposób na głowę Amerykanów.
       - Oni i tak przyjdą do pana. Nie zechcą sobie chyba odmówić widoku starego hitlerowca. A kiedy to się stanie, panie Asch, będzie pan szczęśliwy, że w domu jest ochrona.
       - Niechże się pan teraz dobrze zastanowi - powiedział do swego gościa stary Asch. - Przecież i pan nie upadł chyba na głowę i chyba nie jest pan zwolennikiem obijania się na linii ognia. No, więc! U mnie sprawa wygląda podobnie. Przede wszystkim rozwiązałem cały interes i zamknąłem budę. Potem zostałem sam z moją gospodynią...
       - Czy wygląda możliwie?
       - To pół-Żydówka.
       - Więc to dlatego - powiedział Kowalski, znowu łyknąwszy kminkówki.
       - Potem zjawił się kapitan Wedelmann...
       - Kto?
       - Pański kapitan Wedelmann ze swoją narzeczoną.
       - Co, ten ma znowu narzeczoną? Popatrz, popatrz! Chciałbym być takim psem na prawdziwą miłość jak on. Ten zawsze idzie na całego, bez względu na to, czy chodzi o hitlerowców, czy o wojnę, czy o dziewczynę. Wszystko albo nic. Kapitan i jego ostatnia narzeczona! I tych dwoje mieszka u pana w tym samym pokoju?
       - Co też panu przychodzi do głowy! On zajmuje pokój mego syna, ona mieszka w pokoju mojej córki, która jest także na froncie w służbie pomocniczej.
       - Znam ten rodzaj frontu - powiedział Kowalski beztrosko. A potem zaproponował: - Niech pan po prostu położy Wedelmanna z jego narzeczoną, a ja zajmę wolny pokój.
       - Jeżeli nie można inaczej - mruknął właściciel kawiarni - jakoś pana umieścimy. I to tak, żeby nie znaleźć się w konflikcie z paragrafem o kuplerstwie. Przywiązuję do tego wagę. Mój dom to wprawdzie nie twierdza, ale także nie burdel.
       - No, niech będzie. Ale chętnie bym Wedelmannowi tej przyjemności użyczył. Zasłużył na nią, oczywiście o ile ta jego lalka dobrze wygląda. A może nie? Kto się do niego tym razem dobrał?
       - Panna Magda to wyjątkowo sympatyczna osoba.
       - Jak się to przejawia?
       - Zawiadomię pana Wedelmanna, że jest pan tutaj.
       - Nie ma gwałtu! Nigdy się nie paliłem do kapitanów ani do podobnej zwierzyny.
       - Pan Wedelmann jest teraz cywilem.
       - Nie wierzę. Co najwyżej przebrał się na jakiś czas za cywila. Myśli pan może, że potrafi wyleźć ze swej skóry? A skóra jego to mundur! Ale mniejsza o to, najprzód zróbmy interesik.
       - Pan ze mną? Ze starym hitlerowcem?
       Kowalski, uśmiechając się szeroko, bawił się butelką. Potem powiedział: - Jest pan ojcem mego przyjaciela, stąd wiem o panu niejedno. I to od dawna.
       Teraz stary Asch łyknął sobie porządną porcję kminkówki. Po chwili powtórzył ten zabieg, po czym powiedział: - Jazda, o co chodzi?
       Kowalski wstał, podszedł do okna, z którego widać było rynek, kiwnął na Ascha i stanął obok niego. - Niech pan spojrzy w tamtym kierunku - powiedział wysuwając podbródek, - Co tam stoi w pobliżu sklepu z papierem?
       Stary Asch spojrzał na opustoszały, zabłocony, zaniedbany rynek i zobaczył olbrzymi samochód ciężarowy.
       - Co w nim jest? - zapytał.
       - Niech pan zgadnie.
       - Chyba skrzynie z żarciem.
       - Zimno, zupełnie zimno!
       - W takim razie z chlaniem.
       Kowalski spojrzał na starego Ascha z politowaniem. - Tego pan nigdy nie zgadnie - powiedział. - Nawet pańska fantazja nie sięga tak daleko.
       - Gadajże, człowieku, nie bawmy się w zgadywanki. Co tam jest?
       - Kreisleiter.
       - Co takiego?
       - Kreisleiter. Pański kreisleiter, panie Asch. Chce go pan mieć? Za gotówkę?
       - Pan oszalał - powiedział stary Asch, podszedł do stołu i nalał sobie jeszcze kminkówki. Ale nie wypił, wyglądał, jak by mu się zrobiło słabo. Opadł na fotel wymachując nogami.
       Bombardier Kowalski podszedł do niego i uszczypnął go w kolano. - Ulica Hindenburga trzynaście - powiedział. - Zgadza się?
       - Cóż to ma za znaczenie!
       Kowalski sięgnął do wewnętrznej kieszeni, wyłowił stamtąd plik papierów, między innymi dowód osobisty. Otworzył go i wskazał na fotografię.
       - Istotnie - zawołał Asch ze zdumieniem. - To kreisleiter.
       - Według tych papierów - powiedział Kowalski z tryumfującą miną - człowiek ten nazywa się teraz zupełnie inaczej, ma inny zawód, mieszka gdzie indziej.
       - Mocny kawał - powiedział Asch z podziwem podszytym lękiem. - I dlaczegóż przywiózł go pan tutaj?
       - To zupełnie proste. Zanim mu wręczę te papiery, musi przede wszystkim zapłacić. A zapłata leży w jego mieszkaniu przy ulicy Hindenburga.
       - Rozumiem - powiedział Asch, sięgnął po kieliszek i umoczył w nim usta. - Zaczynam powoli rozumieć. Nie może się już tutaj pokazać, a więc musi się dostać do domu w nocy, żeby tam wziąć gotówkę...
       - Gotówkę! - wybuchnął śmiechem Kowalski. - Kto sobie dziś da płacić papierem.
       - Biżuteria?
       - Oczywiście, Jeżeli ją przyniesie, dostanie papiery. A przyniesie, bo chce je mieć, bo musi je mieć.
       - Doskonale - powiedział Asch z przekonaniem - doskonale.
       - A gdyby p a n chciał go mieć jako rodzaj reasekuracji - oświadczył Kowalski z bezwstydnym uśmiechem - moglibyśmy ewentualnie o tym pomówić.
       Stary Asch sięgnął automatycznie po kieliszek, który mu napełnił Kowalski, wychylił go i zapytał: - Te nowe papiery dla tego świntucha przygważdżają go? Wyobrażam sobie, że może zniknąć z powierzchni, ale musi przebywać w określonym miejscu?
       Kowalski skinął głową. - Człowiek wyposażony w te papiery pracuje, teoretycznie biorąc, od szeregu miesięcy w majątku jednego z moich przyjaciół jako parobek. Uważam to za bardzo sensowne.
       - W takim razie to sprawa bardzo prosta - powiedział Asch i uśmiechnął się do Kowalskiego. - Jeżeli zechcemy go "doić" wiedząc dokładnie, jak się nazywa i gdzie przebywa, gdzie jest zameldowany, cała sprawa stanie się dziecinną zabawką.
       - Wygląda na to, że teraz z nas dwóch ja jestem idiotą - powiedział Kowalski bezradnie.
       - To nie tylko tak wygląda - rzekł po namyśle stary Asch. - Niech pan uważa, młody przyjacielu: Naprzód zainkasuje pan i da mu za to papiery. Potem ptaszek się ulotni. Jak sytuacja rozwinie się tutaj, tego jeszcze nie wie żaden z nas. Możliwe, że będzie nam potrzebny jakiś mocny atut, jakaś odpłata lub cena. Pięknie, będziemy go w takim razie mieli w ręku.
       - Chłop z pana na sto dwa - powiedział Kowalski z szacunkiem.
       - To tylko rezultat doświadczenia - zapewnił stary Asch. - Człowiek nauczył się niejednego. Ostatecznie przeżywam już drugą klęskę.
       - Ale przy trzeciej, tego może pan być pewien - zawołał Kowalski z emfazą - przy trzeciej ja będę tym, który zainkasuje najwięcej.
       
       Porucznik Nowak, odznaczający się pogodnym usposobieniem, spoglądający z niezachwianą jeszcze ufnością na swoich pruskich towarzyszy broni, nie uważał sytuacji za poważną; była ona jednak całkowicie beznadziejna. Odkąd został jako następca kapitana Schulza komendantem garnizonu, chaos stawał się coraz większy. Dostojeństwo, z jakim to znosił, było bezprzykładne.
       Główne zajęcie porucznika Nowaka, który był widocznie zdecydowany nie odstępować od swego biurka, polegało na tym, że spoglądał energicznie i smętnie zarazem, oświadczając: "I to nas nie załamie!"
       Bombardier Stamm, pierwszy pisarz komendy, delektował się tą sytuacją; niezłomny Nowak przy biurku, jako superhiob Wielkich Niemiec, był dla niego widokiem najbardziej budującym od czasu, kiedy służył w wojsku. Nie potrafił się od niego oderwać.
       - Niech mi wolno będzie zameldować panu porucznikowi - oświadczył - że przejeżdżające jednostki obrabowały magazyn żywnościowy mieszczący się przy wieży ciśnień.
       - Cały magazyn?
       - Tak jest, panie poruczniku.
       - Winni zostaną wykryci i pociągnięci do odpowiedzialności - obwieścił Nowak nie bez przekonania i spojrzał w sufit. Stamm miał wrażenie, że porucznik zamierza prosić Pana Boga o interwencją w tej sprawie. Zdawało mu się, że Nowak uważa zwracanie się do innych instancji za zupełnie zbyteczne.
       - Możecie mi wierzyć, Stamm - oświadczył porucznik dźwięcznym głosem - że i to nas nie załamie!
       - Poza tym - powiedział bombardier Stamm - trzej żołnierze przydzieleni do komendy nie wrócili już z obiadu na swoje miejsce pracy.
       - Wszyscy trzej?
       - Tak jest, panie poruczniku.
       - Albo powrócą dobrowolnie, albo też sprowadzą ich z powrotem nasze oddziały. Sumienie nie da im spokoju albo też zainterweniuje sprawiedliwość - obwieścił towarzysz broni Nowak.
       - Jeżeli nie powrócą w ciągu trzech dni, trzeba będzie zrobić doniesienie, że zdezerterowali.
       - W ciągu trzech dni? - zapytał Stamm. Bawił się po królewsku, myśląc: "Jak sądzisz, mój przyjacielu, co się tu rozegra w ciągu najbliższych trzech dni?"
       - Tak, w ciągu trzech dni - powtórzył Nowak usiłując zachować zdecydowany ton. - W takich wypadkach nie daję pardonu! Poza tym przepis przewiduje termin trzydniowy.
       - To i tak nas nie załamie - rzekł Stamm uśmiechając się.
       - Bardzo słusznie! - zapewnił Nowak. - Wyjęliście mi to z ust.
       Rozpromieniony bombardier Stamm potoczył się do swojej kancelarii. Były tam zatrudnione dwie dziewczyny, zajęte przede wszystkim robieniem wyciągów z akt dla jego archiwum prywatnego, które miał zamiar zużytkować dla celów osobistych.
       W olbrzymiej szafie pancernej będącej w jego dyspozycji nie było nic prócz plecaka, skórzanej walizy, trzech flaszek wódki i pół tuzina paryskich czasopism ilustrowanych. Przechowywane tam dotychczas akta tajne mieściły się teraz w piwnicy. Stamm był w każdej chwili gotów do wymarszu; zaopatrzył się we wszelkiego rodzaju papiery, awansował siebie samego, ponadawał sobie odznaczenia i sam siebie zwolnił z Wojska. Ale nie mógł się literalnie rozstać z tym, co go otaczało. To, czego był świadkiem, radowało jego serce.
       Zaterkotał stojący na biurku telefon. Był to znak, że porucznik Nowak zamierza telefonować. Stamm podniósł bez żenady słuchawkę, żeby się włączyć do rozmowy. Radość jego nie została zmącona tym, że wiedział z góry, jaka będzie treść rozmowy - sam zainspirował ją niezłomnemu porucznikowi.
       Nowak chciał połączyć się z resztkami dywizjonu zapasowego artylerii, który mu w teorii bezpośrednio podlegał. Zażądał do telefonu oficera dyżurnego. Kiedy ten się zameldował, wydał mu trzy rozkazy, powtórzył je i kazał powtórzyć je również tamtemu.
       - Tak jest - powiedział porucznik artylerii. - To będzie załatwione. - Na tym rozmowa została zakończona.
       Stamm, który uśmiechając się odłożył również swoją słuchawkę, wiedział, jak zakończy się wszystko. Porucznik artylerii będzie się dalej wylegiwał albo grał w skata i uganiał za dziewczętami. Wiedzieli o tym wszyscy w mieście z wyjątkiem Nowaka. "A może nawet - myślał Stamm - ten Nowak o tym wie, ale po prostu wiedzieć nie chce. Wydaje rozkazy, wciąga je do akt, reszta nic go potem nie obchodzi. Spełnił swój obowiązek i swoją powinność, może udowodnić to nawet na piśmie, czegóż więc pragniesz więcej, żołnierskie serce? Kto wie, jak długo to jeszcze potrwa?"
       Potem Stamm zabierał się gorliwie do zbierania hiobowych wieści, żeby je przekazać Nowakowi. Ten połykał wszystko; jego spokój był niewzruszony.
       - O ile mi wiadomo, panie poruczniku oświadczył niezmordowany Stamm - pan kapitan Schulz nie udał się jeszcze na front, jak to było w planie.
       - To jego sprawa - odparł Nowak z godnością. Potem jednak ogarnęła go niespodziewanie podejrzliwość i zapytał: - Coście przez to chcieli powiedzieć?
       - Chciałem jedynie zwrócić uwagę pana porucznika. Mogłoby się przecież zdarzyć, że pan kapitan w wielkim pośpiechu zapomniałby przekazać panu porucznikowi wszystkich wykazów, na przykład wykazu własności Wehrmachtu, znajdującej się na składzie w obrębie komendantury.
       - Tak, tak - powiedział Nowak nie orientując się w pierwszej chwili, w jaką kabałę go wpakowano. - I cóż jeszcze?
       - Wytyczne w sprawie współpracy między komendanturą a Volkssturmem.
       - Współpraca jest przecież rzeczą zrozumiałą samo przez się - powiedział Nowak właściwym sobie, wyniosłym tonem. - Tu wytyczne są nam niepotrzebne. W odpowiednim czasie ureguluje się to automatycznie.
       Stamm bawił się po królewsku. W odpowiednim czasie! Czas najwyższy, tak, najwyższy!
       - Partia - powiedział - będzie prawdopodobnie próbowała objąć Volkssturm.
       - Nie dojdzie do tego, dopóki będę tu komendantem - oświadczył Nowak z brawurą i dodał: - A gdyby nawet! I to nas nie załamie!
       - Nie można tego tak dokładnie wiedzieć - mruknął Stamm i ulotnił się.
       W swojej kancelarii bombardier przyjrzał się naprzód nie bez zadowolenia dwom pomocnicom, potem spojrzał w zamyśleniu na szafę pancerną, w której spoczywały jego rzeczy potrzebne mu na drogę. Powinien to uczynić czy też nie? W danej jednak chwili było to pytanie raczej teoretyczne, nie podyktowane jakąś nie cierpiącą zwłoki koniecznością. Był gotów. A być gotowym, czy nie tak mówiły przepisy, to więcej niż wszystko. Na wianie będzie miał zawsze czas. Za to farsa, która się tu przed nim rozgrywa, już się chyba nie powtórzy. Zdecydował się więc pozostać w dalszym ciągu na swym miejscu w loży.
       Chcąc zwiększyć jeszcze przyjemność kazał się połączyć z ortsgruppenleiterem. - Czy pan Ortsgruppenleiter? zapytał.
       Komendant garnizonu, pan porucznik Nowak, przywiązuje wagę do tego, żeby- omówić z panem konieczne zarządzenia obronne.
       - Po co? - zapytał tamten nie zdradzając ani odrobiny zainteresowania. - Co mogą tutaj znaczyć zarządzenia obronne? Kto ma coś robić i kto ma czegoś bronić?
       - W tym względzie - powiedział Stamm - informacji udzieli panu niewątpliwie osobiście pan porucznik Nowak. Oczekuje pana najpóźniej za godzinę.
       - Przecież to nie ma celu powiedział Ortsgruppenleiter zrezygnowanym tonem. - Nic mnie to już nie obchodzi. Wszystko rozwiąże się i ureguluje automatycznie, - ocenę tego będzie pan musiał pozostawić panu porucznikowi Nowakowi - oświadczył Stamm protekcjonalnie.
       Ortsgruppenleiter mruknął coś jeszcze, co mogło brzmieć: "Ach, gówno!", i brutalnie urwał rozmowę.
       Zacierając ręce Stamm udał się do porucznika Nowaka i oświadczył mu, że Ortsgruppenleiter zamierza zjawić się u pana komendanta garnizonu najpóźniej za godzinę. Przywiązuje wagę do tego, żeby omówić z panem porucznikiem konieczne zarządzenia obronne.
       - I to nas nie załamie! - rzekł Nowak.
       Stamm czekał z napięciem i niecierpliwością na zjawienie się miejscowego dostojnika. Czekał jednak na próżno. Zamiast niego zjawił się przerażająco cicho i zupełnie niespodziewanie jakiś generał.
       Generał był niskiego wzrostu, miał cienkie nogi i przysadzistą postać. Z ramion wyrastała głowa jak kartofel, z twarzy wyskakiwał nos podobny do bulwy. Oczy patrzyły chłodno i szyderczo. Na widok przybysza Stamm zerwał się z krzesła.
       - Komendant garnizonu? - zapytał łagodnie generał.
       - Tutaj - powiedział Stamm i szeroko otworzył drzwi prowadzące do sąsiedniego pokoju.
       Generał zbliżył się do porucznika małymi, miarowymi kroczkami. Porucznik siedzący przy biurku zesztywniał ze zdumienia.
       - Luschke - powiedział generał i dotknął dwoma palcami zniszczonej, wymiętoszonej czapki.
       - Porucznik Nowak - wybębnił tamten stając na baczność.
       - Tylko bez żadnych ćwiczeń gimnastycznych - zalecił Luschke. - Niech pan mnie poinformuje o swojej sytuacji.
       - Tak jest, panie generale! - zawołał Nowak zaskakująco niskim głosem, jak gdyby przechodził znacznie spóźnioną mutację, co, jak wiadomo, występuje w wieku chłopięcym.
       Potem Nowak spróbował zorientować generała w tym, co się określa jako "sytuację". Próba okazała się daremna. Zimny, badawczy wzrok generała wprawił go w zmieszanie, Nowak zaczął się jąkać.
       - Jeżeli pan generał pozwoli... dane i dokumenty... znajdują się obok, w kancelarii.
       - Pozwalam - oświadczył Luschke.
       Nowak, jak gdyby ścigany przez milczącą tłuszczę, rzucił się ku drzwiom. Otworzył je gwałtownym ruchem i zawołał: - Stamm! Do mnie ze wszystkimi danymi i materiałami!
       Stamm zebrał wszystko, co leżało na jego biurku. Zbliżył się pośpiesznie i pełen ciekawości. Z wyczekującą miną położył przed generałem wykazy i zestawienia i udając, że nie widzi ruchu ręki Nowaka wzywającego go do opuszczenia pokoju, nie ruszał się z miejsca.
       Generał przerzucał papiery w milczeniu. Potem w dalszym ciągu nie mówiąc ani słowa podszedł do wiszącej na ścianie mapy miasta i zatrzymał się przy niej przez kilka sekund. Następnie wrócił do stołu i pochylił się nad papierami.
       Po dosyć długiej pauzie nastąpił kres przygniatającego ciężkiego milczenia.
       - Od jak dawna jest pan tutaj dowódcą garnizonu, panie poruczniku?
       - Ściśle biorąc, od dzisiaj, panie generale - powiedział Nowak krztusząc się od zapału. Nie wiedział dobrze, czy ma stać na baczność jak posąg, czy też byłoby wskazane, żeby za pomocą gorączkowych ruchów demonstrował energię i ruchliwość. W ogóle nie wiedział nic.
       - A poprzednik pański?
       - Odkomenderowany na front, panie generale.
       - Na jaki front? - zapytał Luschke z zainteresowaniem. I nie otrzymał od Nowaka odpowiedzi. Generał wyczuwając instynktownie, że Stamm ma mu coś do powiedzenia, spojrzał na niego przelotnie.
       Stamm uznał to spojrzenie za zachętą i powiedział usłużnie: - Pan kapitan Schulz znajduje się jeszcze w mieście, panie generale.
       - Kto taki? - zapytał spokojnie Luschke udając, że przygląda się z zaciekawieniem papierom rozpostartym przed nim na stole.
       - Pan kapitan Schulz - powiedział bombardier. Generał-major Luschke uniósł wolno swą bulwiastą twarz i omijając wzrokiem porucznika Nowaka spojrzał badawczo na bombardiera Stamma. Oczy jego rozbłysły, ale głos pozostał nie zmieniony - cichy, ostry, przenikliwy.
       - Niech kapitan Schulz niezwłocznie zamelduje się u mnie - powiedział.
       
       Wysil pamięć, dziewczyno - rzekł podporucznik Asch do swojej towarzyszki - nawet gdyby ci to miało przyjść z trudem.
       - Robię, co mogę - odparła wojowniczo Barbara.
       - Wiele nie możesz - skonstatował Asch nieprzyjaźnie i rozejrzał się badawczo dookoła. - Naprawdę nie pamiętasz już żadnego adresu?
       - Ani dokładnie, ani nawet w przybliżeniu. Wszystko, co mi było wiadome, już przecież powiedziałam.
       Siedziała obok niego na przyczepce motocykla otulona prochowcem i przyglądała mu się z rosnąca nieufnością. - Chyba pan pułkownik Hauk szczegółowo...
       - A właśnie że nie! - odparł Asch. - Mam wrażenie, że się nie liczył z twoją mizerną pamięcią. Nawiasem mówiąc, i ja o wiele więcej się po niej spodziewałem.
       - W każdym razie nazwa tej miejscowości była niejednokrotnie wymieniana.
       - Także w twojej obecności?
       - Nie bezpośrednio. Ale słyszałam.
       Podporucznik Asch tkwił w zamyśleniu na motocyklu, który zarekwirował dla "celów specjalnych" wkrótce po leśnym spacerze z Barbarą przez linie amerykańskie. Miejscowość, w której się znajdowali i której nazwa padła kilkakrotnie w "przypadkowo" podsłuchanych przez Barbarę rozmowach między Haukiem a Greiferem, robiła wrażenie wymarłej. Przemierzył ją kilka razy i nie natrafił na ślad tego, kogo szukał.
       - Jak się nazywała kobieta, do której mieli zamiar się udać? - zapytał Asch.
       - I tego dokładnie nie wiem.
       - A może, dziewczyno, tym razem wiesz przynajmniej coś w przybliżeniu!
       Barbara zdawała się natężać swój mały móżdżek w sposób wywołujący współczucie. Asch życzył jej szczerze, by te wysiłki przyniosły korzystny rezultat. Byli z siebie nawzajem niezadowoleni, spodziewali się po sobie znacznie więcej. Ale nie tracili nadziei, że życzenia ich spełnią się choćby częściowo.
       - Coś w rodzaju "Billich" albo "Cillich", albo podobnie - powiedziała Barbara, przy czym czoło jej pokryło się głębokimi zmarszczkami wywołanymi przez wysiłek mózgu.
       - Potrafisz zwalić z nóg najmocniejszego chłopa - oświadczył Asch.
       - Potrafię - odparła natychmiast Barbara, uśmiechnęła się przy tym wydając ledwie dosłyszalne, gruchające dźwięki i mrugnęła doń wielce obiecująco.
       Asch otrząsnął się, jakby miał do czynienia z jakimś ogromnym świństwem, którego na razie nie można naprawić i które niestety się stało, wprawił w ruch motocykl i pojechał z Barbarą do siedziby burmistrza. Tutaj kazał pisarzowi gminnemu, który z uporem trwał na swym stanowisku, przedłożyć sobie karty meldunkowe mieszkańców. Przerzucał je w obecności Barbary, która mu asystowała ze znudzoną miną.
       - Nie ma w tej dziurze nikogo nazwiskiem Billich czy Cillich - rzekł po chwili. - Czyś się, złotko, nie przesłyszała?
       - Możliwe - rzekła Barbara.
       Asch zaklął krótko i siarczyście. Potem ponownie zaczął grzebać w kartotece i odnalazł wreszcie dwa nazwiska brzmiące podobnie jak "Billich" i "Cillich". Jedno brzmiało Milch, drugie Willrich.
       - Czy to mogło być Milch? - dopytywał się Asch.
       - Możliwe.
       - A może Willrich?
       - Także możliwe.
       - Chciałbym tylko wiedzieć - rzekł Asch z niezadowoleniem - na czym polegają twoje zalety. Bo przecież coś w sobie mieć musisz.
       - Ja myślę - powiedziała Barbara bez żenady, tłumiąc śmiech. Podporucznik Asch zanotował sobie oba adresy i z powrotem wpakował dziewczynę do przyczepki. Naprzód pojechał do Milcha. Był to sędziwy, jąkający się rentier mieszkający w nędznym pokoju. Asch zorientował się na pierwszy rzut oka, że ten staruch nie może być brany pod uwagę w tego rodzaju przedsięwzięciach, ruszył więc do Willricha na ulicę Wiosenną 3.
       Dom, przed którym się zatrzymali, wydawał się opuszczony. Asch zadzwonił, nikt się nie odezwał. Kopnął furtkę, która nie była zamknięta, zadzwonił do drzwi wejściowych. I tutaj nikt się nie odezwał. Obszedł budynek, spróbował spojrzeć w okna, zabębnił w szybę - wydawało się, że dom jest istotnie nie zamieszkany.
       Asch nie wiedział, co począć. Rzucił przelotne spojrzenie na Barbarę, która stała przed ogrodową furtką i nerwowymi ruchami usiłowała oczyścić się z kurzu. Zastanawiał się nad tym, czy po prostu nie zawrócić i zrezygnować, czy nie byłoby najlepiej spakować wszystko, pojechać do domu, uznać wojnę za zakończoną.
       Barbara podeszła bliżej, spojrzała z zainteresowaniem na dom i powiedziała po chwili. - Zupełnie dobre pomieszczenie.
       - Może - rzekł Asch.
       - Przecież gdzieś spać musimy. Dlaczego nie tutaj? Spojrzawszy na nią Asch obszedł dom powtórnie, tym razem w wyraźnie określonym celu i bez przeprowadzania dłuższych oględzin. Zatrzymał się przed oknem w oficynie, podniósł prawy łokieć i wybił nim szybę. Szkło posypało się z trzaskiem na ziemię.
       - To przynosi szczęście - powiedziała naiwnie Barbara idąca za nim krok w krok.
       Asch wpakował ostrożnie rękę do otworu, który powstał wskutek wybicia szyby, odryglował okno i otworzył je. Potem wszedł do domu i zaczął się rozglądać. Znalazł się w dobrze urządzonej kuchni, o której nie można było powiedzieć, że była czysta. Minąwszy ją wyszedł na korytarz, otworzył dwoje drzwi i zajrzał do środka. W końcu otworzył trzecie drzwi, prowadzące do saloniku.
       Ujrzał tu człowieka leżącego w kałuży krwi. Było to podkurczone stworzenie o długich włosach, z bezwładnie rozrzuconymi rękami. Miało się wrażenie, że nogi leżącej we krwi kobiety są Sztywne, jakby skamieniałe.
       Asch stał przez kilka sekund bez ruchu. Wydawało się, że nasłuchuje. Potem podszedł do kobiety leżącej na podłodze jak worek, ukląkł i pochylił się nad nią.
       Jeden rzut oka, jedno dotknięcie wystarczyło, by stwierdzić, że ma przed sobą trupa. Widział już wielu nieboszczyków, miał doświadczenie w oglądaniu zwłok i melancholijną obojętność zawodowego grabarza. To jednak, co ujrzał tutaj, było czymś osobliwym. Poczuł to od razu i po niedługiej chwili uświadomił sobie, na czym ta osobliwość polega: trupy leżące na dywanie należały na wojnie do rzadkości.
       Asch podniósł się i wyszedł zamykając za sobą szczelnie drzwi. Przez korytarz wszedł znowu do kuchni.
       - Czy mam włazić przez okno? - zapytała Barbara opierając swój pokaźny biust o parapet. - Nie chce pan mnie ująć pod ramiona?
       - Tylko spokojnie - powiedział Asch, który po tym, co zobaczył, nie odczuwał wielkiej chęci do zabawiania się z Barbarą. Otworzywszy tylne drzwi, które były od wewnątrz zamknięte i zaryglowane, wpuścił Barbarę.
       Chciała natychmiast obejrzeć dom i przepychając się obok Ascha ruszyła w stronę korytarza. Była osobą bardzo przedsiębiorczą, a ponieważ Asch nie chciał wziąć udziału w jej ulubionym zajęciu, odczuwała potrzebę działania na innym odcinku.
       - Idź do kuchni, dziewczyno - powiedział Asch cierpko. - Tam będziesz najbezpieczniejsza. Potrafisz zagotować wodę? Spróbuj. No, idź już.
       Barbara usłuchała, nieco nadąsana i niby nieumyślnie otarłszy się o niego biodrami, poszła do kuchni. Otworzyła szafę kuchenną, zrewidowała spiżarnię i z zadowoloną miną stanęła wyprostowana przed Aschem siedzącym obojętnie na kuchennym stole.
       - Wspaniałości! - powiedziała. Konserwy jak w dawnych, dobrych czasach. Pasztet z gęsiej wątróbki z trufelkami, specjalność pana pułkownika Hauka. Znał się na tym.
       - Popatrz, popatrz - powiedział Asch ożywiając się nieco.
       - Dokładnie ten sam gatunek?
       - Jest także kawa - powiedziała Barbara.
       - W takim razie zaparz ją - rzekł i podniósł się z miejsca.
       - Ale zrób mocną, taką, żeby mogła w niej utkwić łyżka.
       - Doskonale! W ogóle mam różne talenty.
       - Zaraz powrócę. A ty tymczasem nie opuszczaj kuchni.
       - Właściwie dlaczego?
       - Nie pytaj tak głupio, dziewczyno. Zaparz lepiej kawę, z tym ci bardziej do twarzy.
       Barbara zabrała się do gotowania kawy. Asch wrócił po kilku minutach trzymając w ręku napełnioną do połowy butelkę koniaku. Postawił koniak na stole, podsunął go prowokująco dziewczynie.
       - Fajna marka - powiedziała Barbara tonem rzeczoznawcy.
       - Wydaje mi się znajoma. Na pewno piłam już kiedyś coś takiego.
       - Czy twój pułkownik pali cygara? - dopytywał się Asch.
       - W ogóle nie pali.
       - Na pewno?
       - Chyba, ja wiem o tym najlepiej!
       Asch skinął głową. Tak, ona musiała wiedzieć! Nie umiał ukryć rozczarowania, które mu ta odpowiedź Barbary zgotowała. Usiadł i z niezadowoleniem spoglądał na koniak. Pasztet z gęsich wątróbek ulubiony przez pana pułkownika? Koniak, który wydawał jej się znajomy? Przypadek, przypadek! A znalezione cygaro?
       - Cygara - powiedziała Barbara - pali porucznik Greifer. Zna się na nich.
       - Naprawdę? - zapytał Asch z ożywieniem. - Grube, z banderolą, w ochraniaczu z celofanu?
       - Pali tylko takie. Woli grube cygara od dobrze zbudowanych dziewcząt.
       - To wygląda na niego - powiedział Asch i zamyślił się.
       
       Kapitan Boernes, sprawdziwszy jeszcze raz z Jamesem I i Jamesem II dane dotyczące miast, w których mieli rezydować, stał przy oknie i bębnił nerwowo w szyby. Był niezadowolony, bardzo niezadowolony. Brutalne teorie Jamesa I na temat konieczności strzelania w potylicę oraz uśmiech Jamesa II, który można by określić jako złośliwy, trapiły go.
       Zjawił się ordynans i oświadczył, że niejaki podporucznik Brack, Niemiec, chciałby mówić z nim albo z którymś z oficerów CIC. - Mam go spławić, kapitanie? Czy to załatwi mister James?
       - Nie - powiedział Boernes niemal brutalnie. - Zrobię to sam. Dopóki jeszcze nie toniemy w nawale roboty, będę każdy wypadek załatwiał osobiście.
       Ordynans kiwnął obojętnie głową i znikł. Kapitan Boernes wyprostował się nieco, nie osiągnąwszy jednak tego, co się w języku żołnierskim określa jako nienaganną postawę, cofnął się od okna i stanął na środku pokoju. Oparł się lekko o stół i nie bez zainteresowania skierował spojrzenie ku drzwiom. Zjawił się w nich podporucznik niemiecki, młody, wysoki, o eleganckich ruchach i długiej twarzy charta.
       - Brack - powiedział podporucznik i nie spuszczając z Boernesa badawczego spojrzenia zamarkował salutowanie.
       - Proszę - odparł kapitan z rezerwą.
       Porucznik Brack bez cienia służalczości, jak gdyby go to niewiele interesowało, poprosił w swojej śpiewnej oksfordzkiej angielszczyźnie o poinformowanie go, czy ma do czynienia z oficerem CIC.
       Kapitan Boernes słuchał tej dźwięcznej angielszczyzny nie umiejąc ukryć całkowicie swego zdumienia i równocześnie podziwu. Kochał ten język, który jego koledzy zwykli byli miażdżyć bezwzględnie swymi potężnymi żuchwami, kochał go prawie jak swój język ojczysty.
       - Boernes - rzekł po chwili. - Kapitan Boernes, oficer CIC. Ale mówmy po niemiecku. Korzystam z każdej okazji, żeby odświeżyć moją znajomość tego języka, wiele już zapomniałem. Czego pan sobie ode mnie życzy?
       - Kapitanie, czy ma pan coś wspólnego z pułkownikiem Thompsonem? C. O. Thompsonem. Chodzi mi o to, czy można do niego dotrzeć? Czy jest pan z nim w kontakcie?
       Ted Boernes, ciągle jeszcze oparty o stół, sięgnął niemal automatycznie po swoje okulary, ale ich nie zdjął. - Jak brzmi nazwisko? - zapytał, żeby zyskać na czasie.
       - Pułkownik C. O. Thompson. Przecież było planowane mianowanie go szefem CIC w obsadzonych przez wojska amerykańskie Niemczech. Zgadza się?
       Ted Boernes zdjął teraz okulary. Wodniste oczy, którymi zdawał się przeszywać Bracka, pozostawały nieruchome. Tylko usta rozchyliły się nieco.
       Po chwili powiedział uprzejmie: - Proszę, niech pan siada.
       Brack zajął miejsce. Patrzył na Boernesa. Czuł, że dotarł do człowieka, którego nie wolno nie doceniać.
       - Pan pali? - zapytał Boernes.
       - Dziękuję, nie - odparł uprzejmie Brack i milczał wyczekująco.
       - A więc, pułkownik C. O. Thompson - rzekł powoli Ted Boernes i nie śpiesząc się zapalił papierosa. - Jeżeli istnieje, gdybym miał z nim istotnie kontakt, to co z tego?
       - Prosiłbym pana jedynie o zawiadomienie pułkownika C. O. Thompsona, że się u pana zameldowałem. Chętnie pomówiłbym z nim.
       - Prywatnie? - zapytał Boernes z czujną uwagą.
       - Nie wiem, kapitanie, czy można to określić jako sprawę prywatną. Niestety nie wyznaję się na waszych przepisach służbowych. Decyzję pod tym względem muszę pozostawić panu.
       Ruchem niemal ceremonialnym Ted Boernes znowu włożył okulary. Odszedł od stołu, wziął krzesło i usiadł tuż naprzeciwko Bracka.
       - Mogę pana czymś poczęstować? - zapytał. - Jeżeli pan nie pali, to może napiłby się pan szkockiej whisky? A może miałby pan ochotę na lody?
       - Chyba później - odparł Brack uprzejmie. Siedzieli naprzeciw siebie i przyglądali się sobie z wytworną rezerwą. Słońce wiosenne rzucało przez okna jaskrawe promienie, w których rozpływał się dym papierosa Boernesa. Za oknami w białoniebieskich obłokach huczał samolot. I zdawało się, że gruby, czerwony dywan leżący pod ich nogami przygłusza wojnę.
       - Czego pan oczekuje od pułkownika Thompsona?
       - Mego natychmiastowego zwolnienia.
       - Gdybym chciał, mógłbym to również zrobić.
       - Ależ kapitanie, pan mnie przecież wcale nie zna.
       - Czy pułkownik Thompson zna pana?
       - Tak. Zna przede wszystkim dobrze mego ojca. Są przyjaciółmi.
       - Przyjaciółmi w interesach?
       - To także. Ojciec mój posiada obywatelstwo amerykańskie.
       - A pan? Jakże pan doszedł do tego munduru?
       - Ojciec i matka są rozwiedzeni. Mieszkałem u matki, studiowałem jako obywatel niemiecki w Niemczech. No i zostałem natychmiast powołany.
       - A potem pięć opromienionych chwałą lat wojny.
       - Właśnie tak.
       Ted Boernes skinął z zadowoleniem głową. Teraz sytuacja wydawała mu się znacznie jaśniejsza, sylwetka siedzącego przed nim mężczyzny rysowała się coraz wyraźniej. Był to niewątpliwie człowiek wysoce inteligentny, ale nie cwaniak. Nie należał do graczy niebezpiecznych, był jedynie inkasentem rachunku, który łatwo uda się wyrównać, i to nawet z zyskiem, jeżeli potrafi dotrzeć do punktu wyjścia całej tej sprawy.
       - Ma pan zasługujące na zaufanie dowody? - zapytał kapitan tonem urzędowym.
       - Sądzę, że tak - powiedział Brack i wyciągnął z kieszeni niewielki plik przygotowanych dokumentów: książeczkę żołdu, prawo jazdy, listy, fotografie oraz dwa odpisy aktów urzędowych.
       Boernes uporządkował papiery pewnymi ruchami rąk i zagłębił się w nich. Pochłonięty tym zajęciem, kazał się połączyć z kwaterą główną, z pułkownikiem C. O. Thompsonem. Równocześnie rzucił od niechcenia kilka pytań. Czy Brack był już w Ameryce? Czy był w Stanach Zjednoczonych? I gdzie? Ach tak, w Milwaukee. A stamtąd w Chicago? Był również w Bostonie i New Yorku? Bardzo pięknie. - A w stanie Wisconsin pan nie był?
       Brack uśmiechnął się uprzejmie. - Przecież Milwaukee leży w stanie Wisconsin.
       - Był to tylko taki żarcik - odparł Boernes.
       Po upływie krótkiego czasu połączono kapitana z kwaterą główną, z pułkownikiem C. O. Thompsonem osobiście. W słuchawce zabrzmiał syty, potężny głos szefa. Był tak doniosły, że napełnił swym dźwiękiem cały pokój. - No cóż, Ted, co porabia pańska wojna?
       Ted udał, że nie słyszy tej aluzji do jego pochodzenia. Przyszło mu to tym łatwiej, ponieważ znał pułkownika. C. O. Thompson był jak niedźwiedź, brutalny, mocny, ale dobroduszny. Nawet kiedy kogoś likwidował, a zdarzało się to od czasu do czasu, kiedy nagle walił w kogoś swą potężną łapą, oczy patrzyły w ten niedobry świat dziecinnie i pogodnie.
       Kapitan Boernes mówił przez jakieś trzy, cztery minuty. Najpierw złożył krótki, nie pozbawiony fantazji, ale właściwie niewiele mówiący raport. Potem poprosił o dwie niewinne informacje myśląc sobie: "Rozmowa ta nie może mieć charakteru prywatnego, przynajmniej wyłącznie prywatnego. Nie wolno człowiekowi tak niebezpiecznemu jak C. O. Thompson dawać wygodnej okazji do ataku." Nie porzucał więc służbowego tonu.
       Thompson przerwał mu dobrodusznie i powiedział: - Chyba ma pan do zaoferowania, coś bardzo delikatnego i specjalnego, jeżeli mówi pan ze mną tak napuszenie.
       Boernes nie odkładając słuchawki zaśmiał się krótko - i przyjąwszy słowa Thompsona za wyraźne wezwanie, odkrył karty. Stoi obok niego Brack, Frank Thomas Brack, syn starego Charlie Bracka. Ted zbadał jego papiery, są okey. - Robi wrażenie człowieka, którego można zużytkować. Chciałby pomówić z panem. Co pan na to?
       Syty głos Thompsona promieniał życzliwością, niedźwiedź poczuł miód. - Ma pan drugą słuchawkę, Ted? Jeżeli tak, niech pan ją da Brackowi i proszę słuchać rozmowy.
       Kiedy Brack przyłożył do ucha słuchawkę, zapytał: - Halo, Frank, czy to naprawdę pan?
       - Halo, mister Thompson. Tu mówi Frank Thomas Brack. Ma pan wiadomości o moim ojcu?
       - Owszem. I to dobre. Powodzi mu się wspaniale. Interesy kwitną, a zdrowie z tego powodu nie cierpi. Niech mi pan powie, Frank, kiedy pan otrzymał ostatni list od ojca?
       - Przed trzema miesiącami, kontrabandą przez Szwajcarię.
       - List, który napisał w listopadzie?
       - Tak. Ten właśnie list.
       Po krótkiej pauzie Thompson ciągnął dalej: - Tak. Pamiętam. Pisał go z Buenos Aires.
       - Nie - sprostował uprzejmie Brack - z Waszyngtonu. Odwiedził tam pana wtedy.
       - Zgadza się - rzekł Thompson. Brzmiało to tak szczerze, jak gdyby istotnie to sobie przypomniał; Ted Boernes powstrzymywał się z trudem, by nie wybuchnąć głośnym śmiechem. - Zgadza się. Był wtedy u mnie.
       - Jakże się powodzi mojej siostrze Korze?
       - No cóż - odparł Thompson, tym razem z pewnym ociąganiem - wyszła za mąż.
       - Chyba nie za tego masarza z Montevideo? - Nie, nie za tego. Za mnie.
       - Oho! - zawołał Brack zaskoczony. Opanowany na ogół Ted Boernes nie umiał już utrzymać się w ryzach. Zaczął po prostu rżeć do telefonu.
       Pułkownik C. O. Thompson powiedział poważnym, nieco grubiańskim tonem: - Niechże się pan pozbiera do kupy, Ted! Przecież szef pański nie jest figurą z pisma humorystycznego.
       Kapitan Ted Boernes zapewnił z taką samą powagą, iż nawet mu przez myśl nie przeszło porównywać swego poważnego szefa z figurą z pisma humorystycznego.
       - Tak też sobie wyobrażałem - powiedział Thompson pojednawczo. - Ma pan przecież takt!
       - Jeżeli nie takt, to w każdym razie rozum - zapewnił Boernes wieloznacznie.
       - Liczę się z nim, Ted, specjalnie w tym wypadku.
       Po wzajemnych zapewnieniach, że jeden drugiego świetnie we wszystkich punktach zrozumiał, rozmowa została szybko zakończona. Reasumując ją, pułkownik dał następujące wytyczne: - Brack może przybyć do mnie do kwatery głównej, jeżeli tego chce. Może także u pana pracować. Niech mu pan da tyle swobody, za ile pan może w pańskiej sytuacji odpowiadać.
       - W porządku - powiedział Ted Boernes, przełknął tę salomonową decyzję, która, jak to było w zwyczaju, przerzucała na niego całą odpowiedzialność, i odłożył słuchawkę.
       Rozsiadł się wygodnie w pełnej świadomości, że będzie to całkowicie odpowiadało intencjom potężnego C. O. Thompsona, jeżeli teraz poweźmie szybkie i wielkoduszne decyzje. Powiedział:
       - Jakże będzie z nami, panie Brack? Będziemy ze sobą współpracowali?
       - Na razie - odparł Brack wymijająco - chciałbym wiedzieć, co się stanie z moim rannym kolegą, majorem Hinrichsenem?
       - Pod tym względem nie jesteśmy małostkowi. Zawsze potrzebni nam są dobrzy współpracownicy. Jeżeli pan za niego ręczy...
       - W tych zwariowanych czasach - rzekł uprzejmie Brack - nie ręczę nawet za siebie.
       - Ten kłopot - zakończył niemniej uprzejmie Ted Boernes - niech pan spokojnie pozostawi nam. Trzeba dzisiaj wiele ryzykować, by cośkolwiek osiągnąć.
       
       Witam uprzejmie waszą wielebność - powiedział stary Freitag w więziennej celi i spojrzał na proboszcza Westhausa z owym sceptycznym zdziwieniem, które jest właściwe niewierzącym, gdy stają w obliczu czegoś zdumiewającego. - Chyba nie zamierza ksiądz proboszcz udzielić mi pociechy religijnej?
       - Wprost przeciwnie - odparł poważnie Westhaus. - To raczej ja potrzebuję pańskiej pociechy.
       - Dom mój jest domem księdza proboszcza! - zawołał majster Freitag i rozpostarł ramiona, ale tylko po to, by wskazać na gołe ściany celi. Uśmiechnął się chytrze i usłużnie zrobił nieco miejsca na swej pryczy.
       Proboszcz Westhaus, wysoki, o wychudzonej twarzy wyczerpanej długim nocnym czuwaniem, nie ociągał się ani przez chwilę i uśmiechając się z zakłopotaniem, rozsiadł się na pryczy. - To już paskudne świństwo! - powiedział z całym przekonaniem.
       - Niech wasza wielebność nie używa takich słów - doradzał Freitag.
       - Przecież zachowuję się jak baranek - powiedział Westhaus z melancholijną pokorą; podbródek jego był jednak wojowniczo wysunięty, a na kolanach leżały potężne pięści.
       - Tak właśnie wyobrażałem sobie zawsze łagodnego baranka - oznajmił stary Freitag.
       - Panie Freitag - mówił dalej proboszcz Westhaus - nie przyszedłem, żeby ofiarować panu moje usługi jako duszpasterz. Nie przyszedłem tutaj w charakterze kapelana więziennego. Stanowisko, które objąłem ze względu na to, że jestem na miejscu jedynym duchowym mego wyznania, daje mi dostęp do pana.
       - Cieszy mnie bardzo, że ksiądz mnie odwiedza - powiedział majster Freitag - może i ja kiedyś odwiedzę księdza dobrodzieja.
       - Wyznaje pan inną religię - ustalił ksiądz proboszcz - a może w ogóle nie wyznaje pan żadnej religii. Ale w tej sytuacji nie jest to dla mnie interesujące.
       - Przebaczamy naszym nieprzyjaciołom?
       - Czy byliśmy kiedyś nieprzyjaciółmi, panie Freitag? Najwyżej przeciwnikami. Ale jakie to ma znaczenie? Czy w ciągu dwunastu lat nie pchaliśmy tych samych taczek?
       - I nie posunęliśmy się ani o krok dalej.
       - Ale pchaliśmy.
       Freitag odsunął się nieco, natrafiając plecami na pobielony mur. Nie patrząc w oczy proboszcza lustrował oczyma ponure pomieszczenie, przypominające skrzynię. Po chwili zapytał: - Po co ksiądz tu przyszedł?
       - Przede wszystkim, żeby przekazać panu pozdrowienia. Od pańskiej córki i wnuków. Wszyscy są zdrowi i, o ile to dzisiaj w ogóle możliwe, dobrej myśli.
       - Czy ma wiadomości od swego męża?
       - Bezpośrednio nie. Porucznik Asch, jak oświadczył pewien bombardier, podobno jest w drodze do nas. Widocznie coś go zatrzymało. Ale należy chyba do ludzi, którzy zawsze znajdą anioła opiekuńczego.
       - Dziękuję waszej wielebności - rzekł Freitag. - Cieszy mnie bardzo, że wszystko jest w porządku. Przy takich wiadomościach godzę się nawet z aniołami opiekuńczymi. Proszę mi jednak powiedzieć, jaki jest prawdziwy powód pańskiego zjawienia się.
       - Przyszedłem, żeby pana napomnieć, panie Freitag - zawołał proboszcz bardzo dobitnie.
       - Mnie? - zapytał Freitag szczerze zdziwiony i zmienił pozycję, w jakiej siedział. - Dlaczego mnie? Siedzę tu w więzieniu, innym potrzebniejsze są napomnienia.
       - Beznadziejne, bezcelowe, bez sensu! wykrzyknął proboszcz Westhaus. - To, co się tam odbywa - po tych słowach wyciągnął oskarżycielko prawe ramię - nie da się już powstrzymać.
       - Miasto nasze - sprostował ze spokojem Freitag - leży po pańskiej lewej ręce, księże proboszczu.
       Proboszcz opuścił spiesznie ramię. Patrzył teraz badawczo na siedzącego przed nim człowieka. - Pomówmy zupełnie szczerze, panie Freitag - zwrócił się do niego z apelem. - Czy jest pan tutaj dobrowolnie, czy też nie?
       - Nie dobrowolnie, ale chętnie.
       - Czy nie chodzi tu o grę z góry ułożoną?
       - Karty rozłożyły się pomyślnie, oto wszystko. Nie było tu oszustwa. Żeby tak powiedzieć, byłem na tapecie - można mi było udowodnić tuziny wypowiedzi antypaństwowych, graniczących nawet ze zdradą stanu. Ku ogólnej radości elementów państwowotwórczych zostałem więc zamknięty. Na wytoczenie mi procesu nie będzie chyba już czasu. Właściwie żałuję tego, zawsze marzyłem o większym forum.
       - A pański najserdeczniejszy przyjaciel i powinowaty, właściciel kawiarni Asch, ten arcyhitlerowiec...
       - Wasza wielebność - rzekł Freitag ze spokojem - proszę nie zapominać, gdzie się wasza wielebność znajduje. A przede wszystkim proszę nie uważać, że jestem na spowiedzi. Nie potrafiłbym zdobyć się na to, żeby przyczynić księdzu tyle cierpienia, żeby udręczać duszę księdza.
       - Niechże mnie pan zrozumie - perswadował Westhaus, gwałtownie gestykulując. - Niech pan spróbuje mnie zrozumieć.
       - To mnie proszę zrozumieć, księże proboszczu. O ile jestem dobrze poinformowany, tego rodzaju wysiłki są związane z powołaniem waszej wielebności.
       - Tak, to do mnie należy! I między innymi dlatego tu przyszedłem. Pragnę tylko, żeby mnie pan zrozumiał. Zależy mi na tym; proszę nawet pana o to.
       - Zaczynam rozumieć coraz mniej - powiedział wolno Freitag.
       Proboszcz Westhaus zaczerpnął głęboko powietrza. Wyciągnął ręce i wydawało się, że chce je położyć na ramionach Freitaga. Ale tamten wywinął mu się zręcznie.
       - Niech pan posłucha, panie Freitag. Mam nadzieję, że zastanawiał się pan nad tym, co się teraz stanie.
       - Nie myślę o niczym innym od lat dwunastu.
       - Miasto nasze - wykrzyknął Westhaus z emfazą - to kocioł czarownic. Prawie wszyscy smażą się w nim ze swoimi lękami, pożądaniami i chuciami, ze swoją żądzą zabijania lub zgniłą obojętnością. Już jutro albo pojutrze przyjdą Amerykanie i samo ich przybycie zagasi ogień pod tym diabelskim kotłem. Ale w samym kotle będzie na razie wrzało, oparzenia nie ustąpią, rany od ognia długo się nie zabliźnią. Przeminą tygodnie, miesiące, może nawet lata, nim temperatura w naszym mieście znowu stanie się normalna.
       - Zanim przyjdzie następny, znowu wznieci ogień i skłoni poczciwych Niemców do tego, żeby się ustawili w szeregi i stali się podpalaczami.
       - To się nie stanie nigdy, nigdy!
       - Ksiądz chyba wierzy w to, co jest napisane w Biblii, a może utknął ksiądz na historii raju?
       - Zostawmy to! - zawołał Westhaus. - Niech pan nie szuka wykrętów, kiedy chodzi o kwestie związane z nagą rzeczywistością. Jedno jest pewne: życie musi iść dalej i będzie dalej szło. Z gruzów musi powstać nowy porządek. My dwaj powinniśmy się w tym celu połączyć.
       - Dlaczego właśnie my dwaj?
       - Wie pan o. tym równie dobrze, jak ja. Nowe czasy potrzebują ludzi, którzy nie czołgali się przed narodowym socjalizmem na brzuchu. Potrzebni im są ludzie humanitarni, liberalni, o chrześcijańskich zasadach.
       - Pełno ich w obozach koncentracyjnych, a poza tym proszę nigdy nie zapominać, że wielu z nich tylko dlatego nie właziło hitlerowcom do tyłków, ponieważ ci panowie nie dawali im do tego sposobności. Niewyżyci wazeliniarze dnia wczorajszego będą się gorliwie pchali między bohaterów ruchu oporu. Zwyczajni kryminaliści, którzy przecież również siedzieli w obozach koncentracyjnych, każą sobie okazywać honory jako antyfaszystom. Jeżeli ksiądz chce dokładnie wiedzieć, księże proboszczu, to i mnie nikt nie wzywał, żebym wstąpił do partii, która miała mieć monopol na zbawienie. Może to główna przyczyna, dla której w niej nie jestem.
       - Niechże pan da spokój tym swoim dialektycznym łamańcom, w tej chwili decydujące jest przecież jedynie to, co się w najbliższych dniach stanie. Nam dwóm przypadną w udziale ważne decyzje z chwilą zjawienia się Amerykanów. Panu jako staremu działaczowi związkowemu, mnie jako reprezentantowi instytucji niemiłej Trzeciej Rzeszy.
       - Gdyby tak miało być istotnie - powiedział Freitag z głębokim przekonaniem - porachujemy się. Dokładnie. Nie darowując ani jednego feniga.
       - Przebaczymy i zapomnimy - zapewnił proboszcz Westhaus z niemniej głębokim przekonaniem - łagodnością naprawimy błędy przeszłości.
       - O nie, nie zrobimy tego! - zawołał stary Freitag z uporem. - Kto się wzbogacił, tego uczynimy biedakiem. Kto kazał wieszać albo wieszał, tego powiesimy. Tylko temu, który uległ omyłce i nie przelewał krwi, przebaczymy.
       - Nie! - zaprzeczył gwałtownie Westhaus. - Nie, nie. Oznaczałoby to odpłacać morderstwem za morderstwo. Musi teraz przyjść wielkie przebaczenie. Puszczenie w niepamięć, absolucja.
       - Księże proboszczu - powiedział twardo majster Freitag - mamy teraz jedyną szansę wyeliminowania wszystkich niemieckich szubrawców albo przynajmniej napiętnowania ich. Jeżeli to zrobimy, będziemy mogli nareszcie odetchnąć. Jeżeli tego nie uczynimy, to po dziesięciu, piętnastu latach znowu wypłyną na powierzchnię ludzie o wielkich pyskach i krótkiej pamięci. Będą udawali, że w ogóle nic się nie stało. Tłum będzie im przytakiwał, jak gdyby nigdy nie widział tych tchórzliwych, żałosnych i śmierdzących łotrów w najgłębszym błocie.
       - Nie stanie się to nigdy - stwierdził proboszcz z przekonaniem. - Upadliśmy tak nisko, jak jeszcze nigdy na przestrzeni naszych dziejów. Tego nikt nigdy nie zapomni. Ran tak głębokich nie zadał sobie żaden naród. Jeden teraz tylko obowiązuje postulat: goić je, goić.
       - Nic dobrego z tego nie wyjdzie.
       - Tu więc rozchodzą się nasze drogi - rzekł proboszcz Westhaus z wielką powagą. - Kościół, którego jestem sługą, to schronienie uciśnionych i prześladowanych. Nigdy jeszcze nie pokazałem drzwi nikomu, kto potrzebował mojej pomocy. Wielu do mnie w ubiegłych latach przychodziło. Byli wśród nich Żydzi, socjaliści, wolnomyśliciele, dezerterzy i komuniści. W latach następnych przyjdą inni.
       - Bonzowie partyjni, militarysci, pachołkowie katów, fabrykanci broni - i komuniści.
       - Dlaczego nie. Pomogę im, jeżeli przyjdą, tak jak pomagałem zawsze.
       - W takim razie, księże proboszczu - powiedział Freitag nieustępliwie - ma ksiądz rację. Drogi nasze się rozchodzą.
       
       Pułkownik Hauk uniósł nieco rękę, porucznik Greifer nacisnął mocno hamulec. Koła zaskrzeczały na piaszczystej drodze. Samochód zatrzymał się po krótkim wstrząsie.
       - Drugi z kolei dom - rzekł Greifer i wysunął potężny podbródek. Wyłączył silnik. Wygładził skórzane rękawice okrywające mu łapska.
       Pułkownik poprawił przelotnie czapkę i wysiadł. Zaczął wypatrywać domu przy ulicy Hindenburga 13. Greifer wyskoczył z wozu i ustawił się przed nim w przepisowej odległości.
       - Wcale pokaźna buda - powiedział porucznik nie bez uznania. - Ten cwaniak Brahm ma wcale niezły nos. - Wyciągnął z kieszeni płaszcza czarny, płaski przedmiot, wziął go w obie ręce. Rozległ się twardy, metaliczny dźwięk.
       - O ile możliwe - nie - spokojnie rzekł Hauk.
       - To tylko na wszelki wypadek - mruknął posłusznie Greifer, zabezpieczył rewolwer i wsunął go znowu do kieszeni. Pieszczotliwie, jak czuły koniarz bijący konia po bokach, poklepał się po udach.
       Szli zgodnie obok siebie w stronę domu pod numerem trzynastym. Zapadał mrok. Mogło się wydawać, że odbywają obaj błogi spacer wieczorny. Żwir trzeszczał melodyjnie pod ich butami. Z zawieszonych okien padały wąskie smugi światła, ale nie dosięgały ich.
       Żelazna brama domu była zamknięta. Pułkownik stwierdził to dotknąwszy klamki. Greifer podbiegł do kraty, wdrapał się na nią i po chwili znalazł się po drugiej stronie. Usunął dwie zasuwy zabezpieczające i szeroko otworzył bramę.
       - Dobrze naoliwione - powiedział Greifer i ochoczo zaczął się rozglądać za dalszymi możliwościami działania. - W ogóle buda jest dobrze urządzona, można tu na pewno nieźle przetrwać okres wojny.
       - Ostrożnie - powiedział Hauk, i znowu to, co mówił, brzmiało całkowicie obojętnie, jak gdyby tylko uprzejmość zmuszała go do powiedzenia czegokolwiek. Przemierzył ogród, przeszedł przez klomby, skierował się w stronę okien, z których padały wąskie smugi światła.
       Dotarły doń głosy. Brutalne, głuche, raz donośne, to znowu ledwo dosłyszalne. Rozległ się brzęk szkła. Przewrócono jakieś krzesło, jakaś kobieta pisnęła krótko. Po chwili histeryczny śmiech zagłuszył wszystkie gwary i hałasy.
       - Te łobuzy chleją - powiedział Greifer. - Na nasz rachunek.
       - A więc jazda! - rozkazał Hauk.
       Silny jak byk Greifer rzucił się na drzwi; jęknęły we wszystkich zawiasach, zamek spadł na podłogę. Greifer znowu przystąpił do ataku. Po chwili drzwi ustąpiły z hukiem, waląc się w stronę ściany. Gwar głosów zamarł. Greifer rzucił się biegiem przez korytarz w stronę drzwi, za którymi paliło się światło, i otworzył je gwałtownym ruchem.
       Siedział tu płatnik Brahm, ze znieruchomiałą, zdziwioną twarzą; miało się wrażenie, że bezmyślne oczy wyciekają z niej po prostu. Siedział trochę na uboczu. Trzech, może czterech pijanych osobników tłoczyło się przy stole. Stały na nim butelki, szklanki, półmiski z mięsem, pootwierane puszki konserw, paczki z keksami, leżały odłamki szkła, dymiły resztki popiołu. Na obrusie pełno było plam z porozlewanego alkoholu. Na pół rozebrana dziewczyna zsunęła się z kanapy jak dziecko, które po zjeżdżalni ześlizguje się do wody.
       - Dobry wieczór, panie płatniku Brahm - powiedział pułkownik Hauk zatrzymując się w drzwiach.
       Z początku nie otrzymał odpowiedzi. Przewróciła się jakaś butelka, której zawartość spłynęła ze stołu na podłogę.
       Greifer wysunął się nieco naprzód i bystrym wzrokiem obrzucił leżące na stole wiktuały i napitki. Jak wskazywała jego twarz, podobna do dziadka do orzechów, wściekało go, że te łobuzy piją Bisquit Dobouchet, którego strzegł jak oka w głowie. Gniewu tego nie zmniejszył fakt, że nie zobaczył na stole swoich ulubionych cygar.
       - No, Brahm - powiedział z niebezpieczną dobrodusznością i instynktownie sięgnął do kieszeni płaszcza - jesteśmy więc. Nie spodziewał się pan nas tak prędko, co?
       Brahm gapił się na nieoczekiwanego gościa oczyma cielaka. Zebrawszy wszystkie siły spróbował się podnieść, co mu się udało tylko z wielkim trudem. Wykrztusił swój standardowy meldunek: - Płatnik Brahm z dwoma kierowcami i jednym człowiekiem z eskorty oraz dwiema ciężarówkami przybyli zgodnie z rozkazem.
       - Dziękuję - odparł pułkownik Hauk ceremonialnie i dotknął palcem daszka czapki. - A więc polecenie, które pan otrzymał, zostało wykonane. - Potem dodał: - Pozostałoby jeszcze do omówienia parę spraw służbowych.
       - Tak jest - wyjąkał Brahm. - Tak jest, panie pułkowniku.
       - Wynosić się! - zawołał Greifer do żołnierzy. - Ale już, piorunem!
       Żołnierze podnieśli się natychmiast, chwiejąc się na nogach ale z niezaprzeczonym zapałem. Byli wniebowzięci, że udało im się wyrwać z zasięgu działań porucznika, któremu nadali przezwisko "kosa".
       - A zabierzcie ze sobą tego półnagiego wróbelka.
       Rozczochrana dziewczyna podniosła się błyskawicznie i ogarnięta nagłym strachem wybiegła z żołnierzami, zostawiając pantofle i pończochy oraz zapach tanich perfum.
       - Ależ smak mają te draby - powiedział gniewnie Greifer. - Rzygać się chce, przecież ona nic nie ma, ani z przodu, ani z tyłu, i śmierdzi, dziwka, jak cały burdel.
       - Do rzeczy - powiedział pułkownik. Hauk.
       - Już się do niej biorę - zapewnił Greifer i ponownie poklepał się z zadowoleniem po kieszeni płaszcza. Stanął przed Brahmem i brutalnie, szybko, gwałtownie zaczął go zarzucać pytaniami:
       - Wszystkie skrzynie zabrane? Których nie zabrano? Które zostały rozbite? Gdzie się znajdują? Czy dobrze zabezpieczone?
       Brahm dawał odpowiedzi w tym samym rytmie. Wyrzucał je z siebie jak dobrze funkcjonujący automat. Patrzył przy tym jak pokorny, przestraszony królik na pułkownika Hauka, szukając u niego ratunku, ale Hauk stał pośrodku pokoju, obserwował obojętnie straszliwy nieporządek na stole i udawał, że nic nie słyszy.
       - Chcielibyśmy to zobaczyć - powiedział po chwili władczym tonem.
       - I to ze wszystkimi szczegółami! - wrzasnął Greifer. - A więc jazda, stary specjalisto od zabawy w chowanego, zróbmy raz remanent.
       Brahm skinął kilkakrotnie głową, wyglądał, jak by mu odebrało mowę. Ruszył naprzód, Greifer, następował mu na pięty, pochód zamykał pułkownik, jak zawsze z lekko znudzoną miną.
       Poszli na strych, do garażu, do piwnicy, do domku w ogrodzie. Brahm świecił usłużnie latarką, Greifer kontrolował dokładnie skrzynie i worki według swojego wykazu. Szukał napisów i znaków, sprawdzał wagę, całość opakowania, stan sznurów.
       Po upływie jakiejś godziny powiedział: - Na ogół, panie pułkowniku, wszystko jest z grubsza w porządku.
       - Cieszy mnie to - rzekł Hauk.
       Usiedli w dużym pokoju dookoła stołu, który Greifer opróżnił jednym ruchem łokcia Greifer obciął jedno ze swoich cygar, Hauk przyglądał się z uwagą swoim paznokciom.
       Brahm ocierał olbrzymią chustką do nosa pot z czoła. W ciągu tej krótkiej godziny stał się biedakiem, pocieszał się jedynie myślą, że pułkownik zgodzi się na to, żeby zatrzymał choć cząstkę zapasów. Jeszcze raz się udało! Jedno tylko pytanie drążyło mu mózg. Wypowiedział je: - Jak to możliwe, że mnie pan pułkownik tak szybko odszukał?
       - Dziwi to pana, co? - rzekł Greifer delektując się swoim przypuszczalnym triumfem. - Nie było tu żadnych czarów ani cudów. To rezultat uprzejmości pańskiej siostry. Dała nam z miejsca adres. No i jesteśmy.
       - Tak - rzekł Brahm skonsternowany i pomyślał sobie z gniewem: "Ta cholerna plotkara. No, i są! Tylko dlatego, że & baba nie umiała trzymać pyska".
       - Panie płatniku - zapytał Hauk uśmiechając się lodowato - czy chce pan. żeby pańscy ludzie umarli z pragnienia?
       - Jeżeli pan pułkownik sobie życzy... - powiedział Brahm uniżenie i natychmiast się podniósł, by spełnić sugestię pułkownika, która była dla niego rozkazem. Wymknął się złożywszy coś w rodzaju ukłonu.
       - To był błąd - powiedział Hauk do Greifera po odejściu Brahma. I spojrzał przelotnie na swego współpracownika. We wzroku tym tkwiły dezaprobata, niewątpliwy wyrzut i ostra nagana.
       - Nie rozumiem powiedział porucznik, wyraźnie zbity z tropu.
       - Potwierdził pan przed Brahmem, żeśmy byli u pani Willrich.
       Greifer otworzył lekko usta i zmarszczył czoło. Zaciąganie się cygarem przestało mu sprawiać zadowolenie. Po chwili powiedział powoli: - Rozumiem.
       Zrozumiał naprawdę. Pomyślał: "Brahm wie teraz, że byliśmy u tej Willrich. Jeżeli ona wykitowała, co nie jest zupełnie wykluczone, Brahm wywącha z miejsca, kto to zrobił".
       - Przeklęte świństwo - powiedział Greifer skruszony, jak posłuszny i ambitny uczniak, który nie umie pogodzić się z tym, że zawiódł przy zupełnie prostym zadaniu.
       - Niech pan to jakoś uporządkuje - polecił łagodnie pułkownik Hauk.
       Greifer skinął głową i zaczai zastanawiać się intensywnie, jak tu wyjść z tej kabały. Wybór możliwości wchodzących teraz w rachubę nie był zbyt wielki. Jak prawie zawsze, chyba najbardziej skuteczne będzie to, co jest najprostsze. Trzeba tu zastosować kurację radykalną. - Zmusimy go do milczenia - zapewnił.
       - Niech pan to zrobi - rzekł Hauk przyglądając się swoim rękom.
       Greifer zerwał się energicznym ruchem, podszedł do drzwi prowadzących do sąsiedniego pokoju, w którym znajdowali się żołnierze. Otworzył je i chcąc, żeby Hauk był świadkiem jego twórczych pomysłów, zostawił je otwarte. Stał rozkraczywszy nogi, z jednym ramieniem nieco pochylonym.
       - Słuchajcie no, ludzie - powiedział do gapiących się na niego żołnierzy - wojna się jeszcze nie skończyła i będziemy mieli jeszcze dużo do roboty. Nie ma na to żadnej rady. Warn, ofermy, trochę ruchu nie zaszkodzi.
       Żołnierze nie ruszali się. Spoglądali na Brahma, jak by prosili go o pomoc, ale ten trzymał się wyczekująco z tyłu. Potem znowu skierowali wzrok na "kosę", Greifera, który rozpostarł teraz mapę.
       - Przewietrzcie łaskawie swoje tyłki - rozkazał "kosa" brutalnie i niedwuznacznie. - Podejdźcie tu bliżej. Czy mam was do tego zmusić?
       Żołnierze, którzy chyba tylko śmierci bali się więcej niż Greifera, przybiegli i ugrupowali się posłusznie dookoła porucznika. Już przedtem, kiedy go ujrzeli, utracili wszelką nadzieję. Teraz instynktem, właściwym wszystkim długoletnim wojakom, zwęszyli, że istnieje możliwość zniknięcia z jego pola widzenia.
       - Słuchajcie więc, wy złodzieje! Ruszyć natychmiast na dwóch pustych ciężarówkach. Zameldować się tam, gdzie wypiszę, w komendanturze 426 u porucznika Ostermanna. Przyjęcie towarów i prowiantów dla sztabu jednostki specjalnej pułkownika Hauka! Płatnik wyda nam odpowiednie dokumenty.
       - Tak jest! - mruknęli żołnierze.
       - A na drogę - powiedział Greifer wielkodusznie  damy każdemu z was po jednej skrzynce z naszych skrzyń specjalnych. Jasne?
       - Tak jest, panie poruczniku! - zawołali teraz żołnierze. Tak, wszystko było jasne, zwłaszcza sprawa ze specjalnymi skrzyniami. A poza tym rozkaz jest zawsze rozkazem, zwłaszcza gdy go udziela "kosa", za którym stoi w dodatku Hauk.
       - A waszą siusiumajtkę - zakończył Greifer - możecie sobie zabrać ze sobą.
       Trzej żołnierze wraz z przerażoną dziewczyną wylecieli z pokoju jak z procy. Uruchomili obie ciężarówki i odebrali od Brahma, który ciągle jeszcze nie mógł znaleźć języka w gębie, przyznane im skrzynie specjalne. Nadzieja, że raz jeszcze wymkną się Greiferowi, potęgowała ich zapał.
       Zacierając ręce Greifer udał się do Hauka. Był bardzo z siebie zadowolony. Dzięki swoim zarządzeniom zbliżał się coraz bardziej do takiego rozwiązania sprawy, jakiego sobie życzył, a właściwie żądał pułkownik. Greifer był prawdziwie dumny ze swoich pomysłów. Oczywiście nie znał żadnej komendantury 426 i żadnego porucznika Ostermanna, wskazana zaś przez niego miejscowość była od dzisiejszego przedpołudnia w ręku Amerykanów. Oni już przesłuchają tych najzupełniej zbędnych złodziejaszków, chyba że ci wykażą odrobinę rozsądku, co jest przecież możliwe, i ulotnią się gdzieś po prostu ze swoimi specjalnymi skrzyniami i swoją siusiumajtką.
       - Wcale nieźle - powiedział Hauk, i w jego monotonnym głosie zabrzmiała odrobina uznania.
       - Powoli - rzekł Greifer z zadowoleniem - zbliżamy się do sedna sprawy.
       Dwie puste ciężarówki wiozące trzech żołnierzy i dziewczynę potoczyły się z bramy domu przy ulicy Hindenburga 13 w zapadającą noc. Hałasowały piekielnie, po jakimś czasie znikły pozostawiając smugę śmierdzących gazów. Brahm zamknął za nimi bramę.
       - A teraz - powiedział Greifer do płatnika rozkraczając szeroko nogi - zajmiemy się panem, stary amatorze zabawy w ciuciubabkę!
       
       Kapitan Schulz ukrywający swe wzburzenie za parawanem nienagannej postawy wojskowej zasalutował przepisowo i zgodnie z regulaminem wojskowym patrzył generał-majorowi "szczerze i otwarcie w oczy".
       Luschke przyjął meldunek pełnokrwistego wojaka Schulza ze spokojem, jak gdyby chodziło o ofertę sprzedawcy bananów. Podniósł prawicę, w której trzymał rękawiczki, na wysokość piersi.
       Przy wielkodusznej interpretacji można by ten ruch określić jako "pozdrowienie hitlerowskie".
       - Słyszałem, że pan miał zamiar odjechać?
       - Tak jest, panie generale. Chciałem udać się na front.
       - To się dobrze składa, Schulz. Front jest tutaj, a więc znajduje się pan na miejscu.
       - Mój dokument podróży, panie generale...
       - Niech no go pan pokaże, Schulz.
       Schulz sięgnął z pośpiechem do kieszeni i wyłowił z niej wystawione dla niego dokumenty podróży. Nigdy nie przypuszczał, że będzie z nich korzystać. Nawet nie znał ich treści. Ale mógł przynajmniej pogratulować sobie tego, że wpadł na pomysł, by mu takie papiery wystawiono. Wyciągnął je w stronę generała.
       Luschke wziął dokumenty i przeczytał je. Na jego bulwiastej twarzy pojawił się szeroki uśmiech.
       - Zakładam, Schulz, że wie już pan na podstawie tych papierów, jaki jest cel pańskiej podróży.
       - Tak jest, panie generale! - rzekł Schulz i pomyślał: "Teraz nastąpi wypróbowany trick Luschkego. Bulwa zinterpretuje rozkaz na swój sposób, czyli wywróci wszystko do góry nogami, po czym, uśmiechając się sardonicznie, podrze papiery. Człowiek był wobec tego bezradny; Luschke znajdował zawsze argumenty, które z góry obalały każdy sprzeciw. A więc: do kosza z papierami!"
       Ale generał spojrzał na Schulza wielkimi, szyderczymi oczyma, złożył starannie dokumenty podróży i zwrócił je kapitanowi.
       - Bardzo ciekawe - powiedział i podszedł do okna.
       Schulz, mimo wzorowej postawy stropiony i jak zawsze wyprowadzony z równowagi przez nonszalancję Luschkego, po raz pierwszy obejrzał swe dokumenty podróży dokładnie. Nie wierzył swoim oczom! Jako cel podróży widniała dywizja Luschkego. W tej chwili rozszarpałby z rozkoszą bombardiera Stamma, który te dokumenty wypisał.
       - Panie generale - wykrztusił z trudem - myślałem...
       - Pan myśli? Cieszę się z tego, Schulz. Jeśli pan pozwoli, spróbuję to samo zrobić.
       Schulz zaprodukował krótki ukłon, którego się nauczył w kasynie. Uczynił to przy akompaniamencie solidnego stuknięcia w obcasy za szerokimi plecami drobnej postaci generała. Luschke spoglądał przez okno komendy na rynek. Wydawało się, że nie może oderwać wzroku od tego, co się tam dzieje.
       Po chwili odwrócił się, podszedł do Schulza i unosząc głowę do góry spojrzał na niego. - Schulz - powiedział. - Kto właściwie wydał panu rozkaz zameldowania się w mojej dywizji?
       Schulz zaczerwienił się, stracił mocno fason i zaczął bełkotać:
       - Moi przełożeni... rozkaz telefoniczny... jakieś cztery godziny temu.
       - W takim razie proszę się u mnie zameldować - polecił mu Luschke.
       Schulz uczynił to. Formułując niemal wzorowo zdania, złożył meldunek o swoim przeniesieniu do dywizji. Posunął się jeszcze o krok dalej i z męskim, prawdziwie żołnierskim zdecydowaniem poprosił o przydział.
       - Dywizja moja jest w proszku - oświadczył Luschke. - A jak sprawy wyglądają w pańskim mieście?
       - Obecny komendant garnizonu porucznik Nowak...
       - Jest bałwanem - rzekł Luschke z przekonaniem. Kapitan Schulz przytaknął bez wahania. - Skoro jednak - oświadczył - dywizja została przeniesiona tutaj, to pan generał posiadający w jej zasięgu najwyższy stopień służbowy jest automatycznie komendantem garnizonu.
       - W ciągu lat poduczył się pan niejednego - rzekł Luschke ubawiony - ale ciągle jeszcze zbyt mało, żeby móc się odważyć nabić mnie w butelkę. Nie awansuję tutaj - automatycznie na komendanta garnizonu, lecz komenda garnizonu jest mi podległa. Miesza pan to pojęcie z pojęciem dowódcy jednostki bojowej.
       - Tak jest, panie generale - odparł bez wahania Schulz. - Chyba to pomieszałem i pozamieniałem.
       - Niech pan sobie na ten luksus w mojej obecności nazbyt często nie pozwala, w przeciwnym razie gotów jestem kiedyś również pana zamienić.
       - Tak jest, panie generale - zapewnił Schulz uniżenie i znowu stuknął obcasami.
       - Niechże pan da spokój tym błazeństwom - powiedział Luschke z niechęcią.
       - Tak jest, panie generale - powiedział Schulz i znowu zupełnie automatycznie trzasnął obcasami.
       Luschke wykrzywił swoją bulwiastą twarz, jak gdyby go coś zabolało. Podniósł brwi i spojrzał chłodno ponad Schulza. Potem zbliżył się do planu miasta. Wyciągnął palec wskazujący prawej ręki i dotknął nim planu.
       - Pierwszy i ostatni etap tej wojny - powiedział raczej do siebie. - Tu się zaczęło i tutaj się skończy. Wydaje się, że zamyka się krąg, ale to, co się tutaj wydaje kręgiem, jest pętlą.
       Schulz zbliżył się do generała z respektem. Podszedł na palcach, balansującym krokiem. Otworzył usta chcąc sobie pozwolić na uwagę.
       - Niech pan zachowa swoje mądrości dla siebie - powiedział generał. Niech pan się przestawi na swój rozum koszarowy. Zna pan to miasto od lat, jak nikt inny. prawda?
       - Oczywiście z wyjątkiem pana generała.
       - Zna pan moją dywizję, względnie resztki, które mi jeszcze pozostały?
       - Nie, panie generale.
       - Ale jeden z nas obejmie tu komendę. Ten drugi będzie się musiał troszczyć o rozbitków mojej dywizji.
       - Tak jest, panie generale - powiedział Schulz z oddaniem i miał niemiłe uczucie, że pobladł. Stary lis znowu wyprowadził go bez trudu w pole, wystrychnął na dudka. A w końcu wyglądało niemal na to, że to nie generał rozkazał, lecz że on, Schulz, wystąpił z odpowiednimi propozycjami.
       - Żeby nie było nieporozumień, Schulz - oznajmił Luschke chłodno. - nie żądam od pana, żeby pan uważał to miasto za Termopile, o ile pan w ogóle wie, co to są te Termopile. Nie oczekuję od pana. że zainscenizuje pan tutaj wojnę trojańską.
       - Tak jest, panie generale.
       - A więc, Schulz, krótko i węzłowato: Nie chcę bałaganu! Nie chcę bohaterów, ale nie chcę również stada baranów.
       - Oczywiście, panie generale - powiedział Schulz, choć nie rozumiał ani słowa. - To się wie samo przez się, panie generale.
       - Porucznik Nowak, pański następca na stanowisku komendanta garnizonu, który obecnie jest jednak pańskim poprzednikiem, nie nadaje się tutaj. W ogóle nie zna terenu, a poza tym nie opanował nawet wojskowej tabliczki mnożenia. Pozwala na to, by sprawy szły swoją koleją. Ale ja chcę, Schulz, żeby tutaj ktoś troszczył się o żołnierzy aż do ostatniej chwili. Wyżywienie, umundurowanie, kwatery, opieka, transport, pomoc w razie nagłej potrzeby - wszystko to musi być zorganizowane.
       - Rozumiem - rzekł Schulz sądząc, że ma pewne podstawy czuć się zaufaniem generała zaszczycony. Luschke rozmawiał z nim jak z kolega. Było to u niego równoznaczne z wyróżnieniem, niemal zastępowało awans, za którym wzdychał od tak dawna.
       Schulz był o tym przeświadczony. Mówił sobie, że jego postawa żołnierska niezawodnie znalazła u generała uznanie. A to zobowiązuje.
       - Żadnych samorzutnych akcji, tylko planowa organizacja.
       - Tak jest, panie generale. Planowa organizacja! Czy także w Volkssturmie?
       - We wszystkich oddziałach, gdzie noszą jeszcze mundur, i dla wszystkich cywilów, którzy potrzebują naszej pomocy i którym może pan pomóc. I niech pan będzie wielkoduszny, Schulz.
       - Ma się rozumieć, panie generale - Schulz poczuł się znowu zaszczycony.
       - Niech pan się troszczy o każdego człowieka, do którego można dotrzeć. Proszę rozporządzać każdym składem, wszystkimi zapasami w zasięgu komendy, Niech pan nic nie oszczędza, nic nie gromadzi. Niech pan dba o każdą osiągalna jednostkę.
       - Tak jest, panie generale - odparł Schulz niemal uroczyście. Jak pięknie brzmi w jego uszach to "nic nie oszczędzać, nic nie gromadzić, dbać o wszystko!" Ach, nie będzie nikogo oszczędzał, będzie pilnował, żeby nikt niczego nie gromadził. Jest dla tych celów właściwym człowiekiem. Oto początek jego wielkiej godziny. - Pan generał może się całkowicie zdać. na mnie - zapewnił wielki wojak w wielkiej godzinie.
       - Czynię to - powiedział Luschke myśląc sobie: "Cóż mi innego pozostaje." Po chwili dodał: - Mam nadzieję, że mi pan nie sprawi zawodu. Mam tę nadzieję, leży to również i w pańskim interesie.
       Schulz stał wyprostowany i znowu zaprodukował jeden ze swoich ukłonów, których nauczył się w kasynie. Był przekonany, że się świetnie prezentuje. Przekonanie to umocniło się, kiedy nie zauważył u Luschkego żadnej oznaki niezadowolenia.
       - Proszę nie zapominać nigdy, że pracuje pan tutaj w zasięgu mojej dywizji - powiedział generał; myśli jego były już daleko przy mapach sytuacyjnych, rozkazach dywizyjnych i ostatnich zarządzeniach różnych kwater głównych, które doń dotarły i które należało rozsądnie interpretować. - Jest mi pan bezpośrednio podporządkowany. Proszę mi co sześć godzin składać meldunek sytuacyjny. O pierwszy poproszę za trzy godziny.
       - A gdzie będzie się znajdowała siedziba pana generała?
       - Tutaj. - Generał wskazał miejsce na planie.
       - Tam? - zapytał Schulz z niedowierzaniem.
       - Dokładnie tam - powiedział generał. - Jak wtedy, kiedyśmy jeszcze wierzyli, że jest maj.
       Koniec jego palca wskazywał na koszary artylerii.
       
       Stary Asch zrobił szeroki, jak gdyby przypadkowy ruch lewą ręką i spojrzał ukradkiem na zegarek. Potem, pozornie znudzony, zaczął się przyglądać cywilowi Wedelmannowi i Magdzie, którzy siedzieli na kanapie przytuleni do siebie. Z kolei wzrok jego przewędrował ponad Lorą Schulz, która tkwiła w obitym skórą fotelu, ku bombardierowi Kowalskiemu. Widać było jedynie jego szeroki tyłek: górna część korpusu Kowalskiego utknęła głęboko w bufecie.
       - Na próżno pan szuka, panie Kowalski - powiedział stary Asch. - Najlepsze rzeczy zostały wyniesione.
       - Właściwie dlaczego? - zapytał bombardier nie zmieniając pozycji. - Dla kogóż to? Przede wszystkim należy brać to, co najlepsze, człowieku! Ostatecznie nie żyjemy tu w żadnym sanatorium. Może się zdarzyć już jutro, że pańska pompa krwionośna przestanie funkcjonować. I kto wtedy będzie chlał pańskiego szampana?
       - Prawdopodobnie osobnicy pańskiego pokroju. Bombardier Kowalski wyprostował się. - Mój panie, ja to ja
       i tam gdzie ja jestem, nie ma miejsca dla nikogo. Przywiązuję GO tego specjalną wagę.
       - Kowalski był zawsze indywidualistą - powiedział Wedelmann próbując się uśmiechnąć.
       - Pan kapitan był łaskaw zauważyć to?
       - Nie jestem już kapitanem - oświadczył Wedelmann spokojnie.
       - Jeszcze pan nim będzie! - zapewnił Kowalski. - A więc, moi państwo, będzie wesele czy go nie będzie? Muszę się na to nastawić psychicznie. Jeżeli będzie wesele, domagam się szampana. Jeżeli go nie będzie, zabiorę się do gorzały. Jedna pijatyka jest bardziej uroczysta, druga wymaga mniej czasu, ale chlanie musi nastąpić tak czy inaczej. A więc, panie Asch, szampan czy wódka?
       - Nie mnie należy o to pytać - rzekł stary Asch wymijająco i znowu spojrzał na zegarek.
       - Gdyby pan zapytał mnie - powiedziała Lora Schulz i przeciągnęła się wyczekująco - odpowiedziałabym, że można pić szampana również i bez wesela.
       - Ale nie pytam panią ó to - powiedział Kowalski. - Jako dama należąca do oficerskiego grona stoi pani towarzysko o wiele niżej ode mnie, jestem bowiem bombardierem.
       - Jest pan łobuzem - odparła Lora Schulz i uśmiechnęła się do niego.
       - Uważam, że z pani morowa kobietka - oświadczył Kowalski. - A ja jestem człowiekiem czynu. Mam dzisiaj jeszcze niejedno w planie, również i to, co pani ma na myśli, madame Schulz, nie tylko jednak to. Na wszelki wypadek chciałbym wreszcie wiedzieć, jak mam sobie rozłożyć czas. Pobiorą się ci dwoje czy nie?
       Magda i Wedelmann obrzucili się lękliwymi spojrzeniami i chcąc znaleźć jakąś oporę chwycili się mocno za ręce. - Decyzja w tej sprawie - powiedział Wedelmann - nie zależy niestety ode mnie?
       - Od pani także nie, panno Magdo?
       - Tak, panie Kowalski, ode mnie także nie.
       - Ależ przecież chcecie się pobrać! Więc jazda! Pobierzcie się wreszcie!
       - Żeby zawrzeć ślub - rzekł Wedelmann - trzeba urzędnika stanu cywilnego i dwóch świadków. Żeby małżeństwo było formalne, potrzebne są dokumenty.
       - Nic łatwiejszego - zawołał Kowalski. - W oparciu o moje stosunki oświadczam, że jesteście sobie poślubieni. Jutro zostaną wam dostarczone dokumenty pierwsza klasa.
       - Pan chyba nie jest całkowicie normalny, panie Kowalski - rzekł stary Asch surowo.
       - To dziecinna zabawka - zapewnił Kowalski. - Jutro mianowicie przybywa mój kompan od interesów - Soeft.
       - Soeft? - zapytał Wedelmann. - Chyba nie kapral Soeft, który kilka tygodni temu...
       - On we własnej osobie! Chyba nie będzie mu pan robił wyrzutów, że się urwał nieco wcześniej niż należało? Przecież to nie ma teraz żadnego znaczenia, dwa dni czy dwa miesiące. Pan chyba wie o tym najlepiej.
       - Nie zdezerterowałem - odparł Wedelmann z godnością. - Pan generał-major Luschke zarządził osobiście moje zwolnienie, ponieważ nie ma już dla mnie przydziału.
       - Jak miło się tego słucha! - zawołał Kowalski. - Jeden mówi od razu: gówno, inny oświadcza, że jakiś smród wali mu w nos. Jeden rzyga, inny ma tylko wymioty. Jedni zdychają, wielu innych umiera bohaterską śmiercią. Ale w gruncie rzeczy rezultat jest ten sam.
       - O ile jestem dobrze poinformowany, panie Kowalski - rzekł chłodno Asch - chciał pan właściwie przedsięwziąć coś innego. Nie sądzi pan, że przyszła teraz na to odpowiednia pora?
       - Załatwiam swoje sprawy wtedy, kiedy mi się podoba!
       - Ale nam nie podoba się pański ton! - Wedelmann nie ukrywał rozdrażnienia.
       Kowalski uśmiechnął się do niego beztrosko i oświadczył: - Pan kapitan pozostaje zawsze panem kapitanem! Ale pozwalam sobie poradzić panu kapitanowi, żeby się pan kapitan zbytnio nie podniecał. Pan kapitan będzie jeszcze z pewnością potrzebował pana kapitana, w każdym razie na weselu pana kapitana.
       - Jest pan niemożliwy, Kowalski - oświadczył Wedelmann rozbrojony i zaśmiał się. Nie było na tego Kowalskiego rady.
       - Pomówmy teraz poważnie - oświadczył bombardier rzeczowo. - Naprawdę możecie się uważać za poślubionych. Dokumenty już załatwię.
       - Panie Kowalski - powiedział stary Asch z wyrzutem - takie papiery mogą wystarczyć chwilowo, ale nie na stałe. Przecież musi również nastąpić wpis do rejestru urzędnika stanu cywilnego.
       - A jeżeli rejestr urzędu stanu cywilnego w ogóle nie istnieje, można przecież wziąć się pod pachę i byle gdzie się ochajtnąć
       - Soeft i jego organizacja potrafią to załatwić od ręki.
       Stary Asch pokiwał melancholijnie głową. - Miał pan rację, panie Wedelmann, ten Kowalski jest niemożliwy. Z takimi typami nie można wygrać wojny.
       - Zbyt wiele zaszczytu - rzekł Kowalski.
       - Nie chcę niczego połowicznego - oświadczył Wedelmann. - Chcę zgodnego z ustawami ślubu, na podstawie urzędowych dokumentów, nie budzących wątpliwości. I ty, Magdo, chcesz tego, prawda?
       - Zawsze będę robić to, co ty uważasz za słuszne - rzekła Magda prosto.
       - To wzruszające - mruknęła Lora Schulz i zasępiła się. Kowalski jak gdyby stracił całkowicie siły i opadł gwałtownie na najbliższe, niezbyt wygodne krzesło.
       Stary Asch znowu rzucił ukradkiem okiem na zegarek. Po chwili wahania zapytał: - Decyzja państwa jest naprawdę ostateczna?
       - Nie ma tu żadnych wątpliwości - zapewnił Wedelmann. - Prawda, Magdo?
       - Nie mam żadnych co do tego wątpliwości.
       - Zastanowiliście się państwo nad wszystkim dokładnie i gruntownie?
       - Tu nie ma się nad czym zastanawiać - oświadczył Wedelmann szorstko. Magda przytaknęła jego słowom skinieniem głowy. Byli ze sobą zgodni, przynajmniej w tej chwili.
       - To naprawdę wzruszające - powtórzyła Lora Schulz, wpatrzona w podłogę. Trudno było określić, czy po tych słowach westchnęła, czy też tylko ze zdziwienia parsknęła.
       Kowalski przybrał minę niewinnego baranka i zawołał: - A więc jednak szampan! - Wyglądało na to, że jest nieco rozczarowany.
       - Dobrze już - rzekł stary Asch zdecydowanym tonem właściwym kupcom, którzy z ciężkim sercem zgadzają się na wątpliwą transakcję. - Jeżeli chcecie koniecznie, to niech się tak stanie.
       - Jak to, jeszcze teraz? Pośród nocy? - zapytała Lora Schulz zaskoczona i w jej wielkich, dziecinnych oczach pojawiły się błyski.
       - Noc się jeszcze nie zaczęła - rzekł stary Asch i podniósł się. - Jest, że tak powiem, późny wieczór, nie ma jeszcze dziewiątej. Do dziewiątej czeka na nas urzędnik stanu cywilnego. Zażądałem tego i przyrzekł mi.
       - Dziękuję - rzekł ciepło Wedelmann i podniósł się również. Pochylił się czule ku Magdzie, by jej pomóc. Spojrzała na niego z tkliwością i podniosła się.
       - Co to wszystko ma znaczyć? - zawołał Kowalski. - Przecież to istne dręczenie zwierząt, panie Asch. Wiadomo panu, że urzędnik stanu cywilnego czeka i nie mówi pan nam o tym ani słowa. Właściwie dlaczego?
       - Bo f tak pan by nie zrozumiał, panie Kowalski.
       - Jeszcze jak pana rozumiem! Chciał się pan po prostu wykręcić od szampana.
       - Znowu trafił pan w samo sedno rzekł stary Asch z uśmiechem. Potem zwrócił się do Wedelmanna. - Potrzebuje pan dwóch świadków, czy mogę służyć swoją osobą? Jako drugiego świadka proponuję, mimo zastrzeżeń, pana Kowalskiego.
       - Bardzo mi to odpowiada - rzekł Wedelmann ceremonialnie. - Dziękuję panu.
       - Wielki to dla mnie zaszczyt! - zawołał Kowalski udając wzruszonego. - Muszę jednak odmówić. Wzywa mnie mój szef. Obrobię go błyskawicznie i zjawię się punktualnie na uroczystość. Uroczystość to sprawa najważniejsza. W charakterze świadka na ślubie zastąpi mnie chyba bardzo chętnie pani Schulz.
       - Ależ oczywiście - odparła pani Schulz z gotowością. Wedelmann zesztywniał, miało się wrażenie, że zrobiło mu się zimno. Magda ujęła go pod rękę. Stary Asch, którego uwagi nie uszedł żaden z tych ruchów, przyglądał się Kowalskiemu jak robakowi.
       Potem odwracając się oświadczył z całą uprzejmością: - Nie możemy żądać od pani Schulz...
       - Ależ dlaczego nie! - zawołała z ożywieniem żądna przygód pani Lora.
       - Z pewnością nie będzie nam pani mogła poświęcić tego wieczoru.
       - Przeciwnie, panie Asch, poświęcę nie tylko cały wieczór, ale w razie potrzeby i całą noc. Dla pana Wedelmanna uczynię to chętnie, do pewnego stopnia po starej przyjaźni.
       - W takim razie wszystko jest w porządku - oświadczył beztrosko Kowalski. - A więc spiszcie się państwo dobrze i nie śpieszcie się zbytnio. Należy zawsze zachowywać spokój. Potrzebuję godziny czasu, żeby mego ananasa nabić w butelkę.
       - Niechże pan pójdzie sobie już nareszcie! - powiedział nieuprzejmie stary Asch. - Nikt nie myśli o tym, żeby pana zatrzymywać.
       - Już mnie nie ma. A chlanie ma się zacząć dopiero po moim przyjściu. Przyrzekliście mi to i trzymam was za słowo. Ani kropli beze mnie, to sprawa honoru. Ten rodzaj honoru jest dla mnie świętością! - Po tych słowach kiwnąwszy niedbale głową wyszedł mocnym krokiem.
       - I to jest najlepszy przyjaciel mego syna - stwierdził stary Asch, wstrząśnięty.
       - Kawaler w swoim rodzaju - oświadczyła Lora Schulz. - Poczciwiec chciał mi zrobić przyjemność, coś podobnego nie zdarza się teraz.
       Magda zdobyła się na odwagę, podeszła do niej i powiedziała: - Bardzo dziękuję pani za uprzejmość. Miło to z pani strony, zechce pani być świadkiem na naszym ślubie.
       - Zejdźmy więc na dół - powiedział stary Asch z niezadowolonym wyrazem twarzy, ale wytwornym ruchem otworzył przed Lorą Schulz drzwi. - Przyjdziecie później, kiedy będziecie gotowi.
       - Dziękuję - rzekł Wedelmann, skłonił się uprzejmie i czekał, aż wyjdą. Potem objął Magdę ramieniem i przyciągnął ją do siebie. - Magdo - powiedział - nie mogą ci nic obiecywać. Nie wiem, co będzie, nie wiem, co się stanie. Wiem tylko jedno: kocham cię.
       - I ja cię kocham, więcej wiedzieć nie musimy.
       Czuł jej ciepło i jej bezwzględną, instynktowną ufność. Ona zaś czuła, jak drży jego mocna ręka, widziała, jak głęboko jest wzruszony. Wydawało im się, że są sami na całym świecie.
       - Będziemy musieli uporać się z naszą przeszłością. Ale jak będzie wyglądała nasza przyszłość?
       - Uczynię wszystko, co jest w mojej mocy.
       - Boję się - rzekł półgłosem.
       - Ja również - powiedziała ledwie dosłyszalnie, ale tonem dodającym mu otuchy. - Ten lęk nie tkwi w nas, on nas tylko otacza. Należy do naszej teraźniejszości, ale kiedyś stanie się i on przeszłością.
       - Oby jak najprędzej - dorzucił. - Jak najprędzej.
       - Żebyśmy się tylko nie musieli bać o naszą miłość.
       - Jestem niedobry, piję czasami, nie pogardzałem kobietami, zabijałem, dałem się wykorzystać do niecnego celu, uczyłem moich żołnierzy, jak trzeba umierać, oddawać życie za nikczemną sprawę. Te ręce są lepkie od krwi.
       - W tych czasach niczyje ręce nie pozostały czyste. Moje również nie.
       - A teraz, kiedy zdjąłem mundur, pytam siebie samego, czy ze mnie tchórz, zdrajca, czy też dureń.
       - Dla mnie jesteś najlepszym człowiekiem na świecie. Wedelmann ujął jej dłonie, pochylił się nad nimi i ucałował je. Położyła mu te swoje dłonie na twarz i pieściła go nimi czule. Milczeli oddychając ciężko.
       - Chodźmy - powiedział po chwili i nieco szorstko wyrwał się z jej objęć. Zeszli po schodach do sieni, w której czekali świadkowie ślubu.
       - Służę pani - rzekł Asch, kawaler starej daty w każdym calu, i podał Magdzie ramię.
       - A my? - zapytała Lora Schulz spoglądając na Wedelmanna szeroko otwartymi oczyma.
       - Służę pani - rzekł Wedelmann sztywno.
       Lora ujęła go pod ramię, przysunęła się do niego blisko i powiedziała nieco ochrypniętym głosem: - Prawie jak w dawnych czasach, prawda?
       
       Chodź no tu, Barbaro - powiedział podporucznik Asch, siedzący przy stole kuchennym w mieszkaniu Willrichowej. - Podejdź bliżej, dziewczyno. Nie zrobię ci nic złego.
       - Czego pan znowu chce ode mnie? - zapytała Barbara popijając ostrożnie gorącą kawę. - Co pan chce razem ze mną zrobić?
       - Chcę z tobą trochę pogadać.
       - O czym?
       - Na twój ulubiony temat. O twoim pułkowniku Hauku.
       - To nie mój pułkownik - mruknęła ostro Barbara.
       - Byłoby to dla ciebie za wiele szczęścia - oświadczył Asch spokojnie. - Obawiam się, żeś nie zasłużyła na nie, ale jeszcze bardziej obawiam się, że będzie diablo trudno wyjaśnić ci to.
       - Dlaczego właściwie nie wolno mi wejść do pokoju?
       - Nie bądź taka ciekawa, dziecino. Powinnaś się od tego odzwyczaić. Może się bowiem zdarzyć, że wpakujesz kiedyś swój uroczy nosek w taką kabałę, z której nie będziesz go mogła już nigdy wyciągnąć.
       - Proszę łaskawie dać spokój tym płaskim poufałościom. Dalecy jeszcze jesteśmy od tego i jeżeli się pan gruntownie nie zmieni, nigdy do tego nie dojdziemy. A więc - co się właściwie stało? Dlaczego zamknął pan pokój? Dlaczego nie mogę tam wejść?
       - Po prostu dlatego, żem go zamknął. Na razie ten stan rzeczy pozostanie, zanim nie odpowiesz mi na parę pytań. Potem zobaczymy. Powiedz mi więc, jak właściwie wygląda sprawa z twoim pułkownikiem Haukiem? Skąd pochodzi, do jakiej formacji wojskowej należy, dokąd chciał się udać?
       - Skądże mam o tym wiedzieć? Stosunek nasz miał charakter czysto prywatny.
       - Chętnie w to wierzę, dziewczyno. Ale nawet najprywatniejszy stosunek nigdy nie może być oderwany całkowicie od spraw służbowych. Jazda więc! Kim on był? Dowódcą pułku? Należał do jakiegoś sztabu? Czy pracował samodzielnie? Co w ogóle robił?
       - Otrzymywał zawsze zlecenia specjalne. Wprost od Naczelnego Dowództwa, zdaje mi się, że osobiście od führera. Dawniej, o ile mi wiadomo, pracował w koszarach, komendanturach, sztabach i jednostkach służby zaopatrzenia, gdzie zajmował się przygotowywaniem żołnierzy na front.
       - Nieźle - rzekł podporucznik Asch nadstawiając uszu. - To wygląda na niego. Opowiadaj dalej, moje serduszko. Czym był dawniej i czym był ostatnio?
       - Czy dostanę wtedy klucz od pokoju?
       - Zawsze bywasz taka uparta?
       - Niech mi pan da klucz albo nie powiem ani słowa więcej.
       - Taka zaciętość zasługuje właściwie na nagrodę - rzekł Asch i wyłowił z kieszeni spodni klucz. - Oto jest, ale przedtem napij się, koniaku, i to podwójną porcję.
       - Pah! - parsknęła nic nie przeczuwająca Barbara, wyrwała mu klucz z ręki i znikła z przedsiębiorczą miną.
       Podporucznik Asch siedział sobie dalej na swym miejscu ze stoickim spokojem, zapalił nowego papierosa i czekał. Wyglądał na człowieka, który w ciszy nasłuchuje, czy nie zaczął padać deszcz. Po niespełna trzech minutach Barbara powróciła. Była blada, oczy miała szeroko otwarte, wyglądała, jakby ją ktoś mocno i gwałtownie pobił. Trzymała się z trudem na nogach.
       - Na miłość boską! - zawołała chwytając się drzwi.
       - Wypij trochę koniaku - powiedział Asch. A potem usiądź tutaj.
       - Nie pojmuję tego.
       - Nigdy dotąd nie widziałaś czegoś takiego?
       - Nie.
       - Wydaje się, dziewczyno, żeś zatoczyła wokół wojny dosyć wielki łuk. Udało się to tylko nielicznym. Ale taka wojna niezmiernie rzadko zezwala na to, by jej nie dostrzegać.
       - Kim jest ta... nieżyjąca kobieta?
       - To nasza gospodyni, pani Willrich.
       - Kto ją zabił?
       - Moje dziecko, gdybym to dokładnie wiedział, trzymałbym się kurczowo Biblii, a w każdym razie następującego wersetu - oko za oko, ząb za ząb.
       - Co zrobimy teraz?
       - Zjemy coś - rzekł podporucznik Asch. Musiał przyznać, jakkolwiek z niechęcią, że nigdy nie przypuszczał, by Barbara zdolna była do tego rodzaju reakcji uczuciowych, do przerażenia, bezradności i oburzenia. - A potem położymy się spać odkładając sprawę do jutra.
       - Tutaj jeść, w tym domu spać?
       - Bywają gorsze rzeczy. Człowiek przyzwyczaja się do wszystkiego. Ta sprawa tutaj jest stosunkowo błaha. Czy mam ci opowiedzieć, jak kiedyś leżeliśmy w ciasnym, schronie, w którym jęczało, wyło, łkało, rzęziło czterech ciężko rannych...
       - Nie! - zawołała Barbara. - Nie chcę o tym nic wiedzieć.
       - Może to i lepiej dla ciebie. A więc jazda, do roboty! Zobacz, czy jest tu coś do jedzenia. Przypuszczam, że jest, i to niemało. Ugotuj coś przyjemnego dla żołądka. Do tego trochę wina, najlepiej mozelskiego. Pełno tego w piwnicy. - Nałożył czapkę.
       - Dokąd chcesz iść, zostań tutaj! - Rzuciła się ku niemu i obiema rękami otoczyła jego prawe ramię.
       - Chcę złożyć uszanowanie sąsiadom - rzekł Asch wyzwalając się z jej objęć.
       - Nie chcę zostać sama.
       - Nie jesteś w domu sama, jeżeli zaczniesz krzyczeć, natychmiast się zjawię. Chcę tylko na chwilę uszczęśliwić najbliższych sąsiadów swoją obecnością. Ot tak, żeby z nimi trochę pogadać.
       Bądź więc, dziewczyno, rozsądna, nie potrwa to z pewnością długo. Najpóźniej za pół godziny będziesz mnie znowu miała przy sobie. A ja będę miał kolację prima! No cóż, zgoda?
       Spojrzała na niego szeroko otwartymi oczyma i nie powiedziała ani słowa. Wydawało się, że tym razem spogląda na niego zupełnie inna para oczu. Była w nich ufność małego pieska, który pod wpływem strachu tuli się do swego pana. Były to oczy, którym oprzeć się potrafią jedynie twarde serca. I Ascha nie pozostawiły obojętnym.
       - A więc zgoda - powiedział, skinął zachęcająco głową, uderzył ją lekko dwoma palcami po ramieniu i wyszedł. "Dziwna dziewczyna" - pomyślał zdumiony, gdy znalazł się na dworze.
       Poszedł naprzód do właściwego żandarma, który jednak daleki był od tego, żeby się czuć właściwym człowiekiem na właściwym miejscu. Zaczął wywodzić, że między innymi brak mu dyrektyw. Gładząc swą podobną do szczotki brodę oświadczył: - Żal mi tej kobiety, ale codziennie mamy tu mnóstwo trupów. Tak to już jest na wojnie.
       - A gdyby to była zbrodnia?
       - To właściwie do mnie nie należy, wtedy tym bardziej nie leżałoby to w mojej kompetencji, lecz komisji do badania morderstw przy urzędzie powiatowym. Normalnie musiałbym złożyć meldunek dla "góry". Ale nie mam już łączności z wyższymi instancjami. To nie moja wina. Może pójdzie pan do proboszcza w sprawie pogrzebu.
       - Coś jednak trzeba będzie zrobić!
       - Coś robi się zawsze - zapewnił żandarm i wrócił tam, gdzie się czuł najbezpieczniej - do kuchni, w której piekła się kaczka.
       Podporucznik Asch, niezbyt zdziwiony reakcją tego stróża porządku publicznego, wrócił na ulicę Wiosenną. Jednym z sąsiadów Willrichowej był lekarz. Asch poszedł do niego.
       - Proszę pójść ze mną - wezwał podporucznik małego człowieczka z grubymi szkłami na nosie.
       - Bardzo mi przykro - bronił się lekarz. - Nie urzęduję na razie. Jestem do pewnego stopnia na urlopie. Musi się pan zwrócić do mego zastępcy. To dobry lekarz, doktor...
       - Natychmiast pójdzie pan ze mną. Tak jak pan stoi - w filcowych pantoflach i w szlafroku. Nie przyjmuję pańskich wykrętów do wiadomości. Jeżeli pan chce, może pan uważać, że spełnia pan obowiązek wojskowy. A jeżeli pan nie chce, będzie pan mimo to musiał pójść. Na szczęście dla pana to niedaleko. Naprzeciwko, u Willrichów.
       Lekarz, którego podporucznik mocno chwycił za ramię, ruszył z pomrukiwaniem, parskał protestująco, gadał coś o pozbawieniu wolności i Izbie Lekarskiej. Asch nie zwracał na to najmniejszej uwagi. Prowadził go jak złośliwego psa podwórzowego i wepchnął do domu. Lekarz w dalszym ciągu protestując pochyłu się nad zwłokami Willrichowej i przystąpił do oględzin.
       Po chwili powiedział: - O ile mogę stwierdzić, zmarła wskutek obrażeń wewnętrznych wywołanych uderzeniem lub pchnięciem. Narzędzie, którego użyto, musiało być tępe i nieco zaokrąglone.
       - Buty?
       - Może. Ale nie podbite gwoździami. Podobne do tych, które pan nosi.
       - To buty oficerskie - rzekł podporucznik, spojrzał na swoje nogi, potem poprzez zasmarowany krwią dywan na trupa, przy którym klęczał lekarz. - Kiedy to się mogło stać?
       - Przypuszczalnie jakieś sześć, osiem godzin temu, a więc wcześnie po południu, powiedzmy około drugiej.
       - Gdzie pan był o drugiej, panie sąsiedzie?
       - O tej porze sypiam zwykle, przywiązuję wielką wagę do spokojnej drzemki popołudniowej.
       - Wierzę panu na słowo.
       - Dziś panował tu o tej porze wielki hałas: huczał jakiś silnik.
       - Czy stwierdził pan, kto był sprawcą tego hałasu?
       - Spałem, a raczej próbowałem zasnąć. Nic nie widziałem i nie chciałem nic widzieć. Jestem na urlopie, rozumie pan? Mogę teraz odejść?
       - Za chwilę. Jeszcze tylko jedno pytanie. Czy w bezpośrednim sąsiedztwie jest tu ktoś, kto wedle wszelkiego prawdopodobieństwa o tym czasie nie spał?
       - Owszem. Dom numer cztery Mieszka tam pewna kobieta, która będzie miała więcej odpowiedzi, niż pan byłby w stanie postawić pytań.
       Podporucznik Asch odszukał tę kobietę. Miała oczy sowy, szeroką twarz o wąskich wargach, które były w ustawicznym ruchu. Nawet wtedy, kiedy musiała milczeć, usta te poruszały się. Wydawało się, że z rozkoszą powie wszystko, co wie i czego się jedynie domyśla.
       - Ta pani Willrich nie była osobą solidną.
       - Nie żyje.
       - Taak? Szczerze ubolewam. Ale nie dziwi mnie to. Tak być musiało. Niech pan pomyśli o wyrokach boskich! Nie chcę powiedzieć o niej nic złego, ale...
       - Czy pani Willrich żyła samotnie, czy też bywało u niej wiele osób?
       - To zależy, panie podporuczniku. Zdarzało się, że wieczorami przychodzili do niej tak zwani krewni. Niektórzy rozstawali się z nią dopiero następnego dnia. Trzeba panu wiedzieć, że mąż jej jest na froncie, ale to mnie przecież nic nie obchodzi.
       - I ja tak uważam. A jak było w ostatnich czasach? Większy ruch niż zazwyczaj?
       - Można tak powiedzieć. Kilka dni temu zatrzymała się tam późnym wieczorem ciężarówka. Wyładowywano jakieś skrzynie, ale dokładnie tego nie widziałam. Rozumie pan? W nocy wszystkie koty są szare. No tak, tym razem miał to być jej brat. Jest płatnikiem, co tłumaczyłoby sprawę tych skrzyń.
       - A dziś w południe?
       - Także byli jacyś ludzie. Ale niedługo, jakąś godzinę.
       - Samochodem?
       - Tak. Osobowym wozem. Dwóch ludzi, albo raczej dwóch panów. Zwłaszcza jeden - wysoki oficer.
       - Pułkownik?
       - Może, nie wyznaję się tak bardzo w stopniach służbowych.
       - Obaj weszli do domu i pozostali tam mniej więcej przez godzinę?
       - Jeden, ten wysoki oficer, wyszedł o jakieś dwadzieścia minut wcześniej.
       - Słyszała pani głośna wymianę słów, wymyślania, krzyki?
       - Nie.
       - Czy na pewno nie? - Ascha prześladowała uporczywa myśl: "Przecież ta Willrichowa musiała wrzeszczeć, a może ta gadatliwa, jadowita baba, którą mam przed sobą, źle słyszy". - Nie słyszała pani żadnych wrzasków?
       - Chyba nie. A zresztą byłoby to prawie niemożliwe, ponieważ silnik huczał bardzo głośno.
       - Jaki silnik?
       - No ten od samochodu, puścił go w ruch na dziesięć prawie minut ten wysoki oficer, zapewne dla wypróbowania.
       - Otóż to! - zawołał Asch z jeszcze większą zaciętością. Bezlitośnie wyduszał z tej baby wszystko, co wiedziała. A wiedziała niemało. Nie wiedziała tylko, co się za tym wypytywaniem kryje, i to ją wyraźnie dręczyło.
       Po opuszczeniu gadatliwego babska podporucznikowi Aschowi wydawało się, że potrafi zrekonstruować to, co się wczesnym popołudniem rozegrało przy ulicy Wiosennej. Przed domem staje samochód Wehrmachtu, wysiadają z niego dwaj oficerowie, wchodzą do domu, zostają tam przeszło pół godziny. Po upływie tego czasu jeden z nich, prawdopodobnie pułkownik Hauk, opuszcza dom, czeka przez chwilę, zapuszcza silnik. Trwa to jakieś dziesięć minut. Potem wychodzi drugi, przypuszczalnie porucznik Greifer, wsiadają do samochodu i odjeżdżają.
       - Banda morderców - powiedział podporucznik Asch otrząsając się z obrzydzenia i pasji i ruszył z powrotem do mieszkania Willrichowej. Po drodze kopnął z wściekłością jakiś kamień. Ręce zaciśnięte w pieści trzymał głęboko w kieszeniach spodni.
       Barbara doprowadziła się nieco do porządku. Uszminkowana i upudrowana, wyglądała, jak gdyby czekała z zaciekawieniem na dalszą podniecającą przygodę. Jedynie w oczach leżał jeszcze daleki odblask przerażenia, które ją zdjęło na widok trupa.
       - Czy jedzenie wreszcie gotowe? zapytał podporucznik Asch, - Chyba całkowicie zasłużyłem na specjalną porcję.
       - Chyba ja także - odparła Barbara próbując się do niego uśmiechnąć.
       Asch skwitował jej wysiłek i uprzejmość skinąwszy z uznaniem głową. Potem powiedział: - Naprzód praca, potem przyjemność. Jedzenie to u mnie praca. Zanim jednak, dziewczyno, przystąpimy do przyjemności, pomyszkujemy tu jeszcze trochę. I w tym domu, i w przeszłości pewnych ludzi.
       - Po co to? - zapytała Barbara dając w ten sposób do zrozumienia, że niezbyt jej zależy na odsunięciu zapowiedzianej przyjemności.
       - Chciałbym tylko się dowiedzieć - powiedział Asch zamyślony - co takiego musiała mieć w mózgu ta pani Willrich, że jej ktoś rozbił łeb. Gdybym nie wiedział, że dziś można zgasić życie ludzkie z powodu paczki papierosów, byłbym skłonny przypuszczać, że wiedziała coś o jakimś planie, dokumencie czy czymś podobnym.
       - A może naprawdę chodziło o skrzynkę papierosów?
       - Albo o adres. O zupełnie określony adres, którego ceną jest życie ludzkie. Tak, o to poszło. Ale jeżeli ich złapię, będzie to kosztowało dwa dalsze ludzkie życia! Co najmniej! Tak to wojna podbija cenę.
       
       Może już jutro rano - rzekł uprzejmie kapitan Ted Boernes z CIC - znajdziemy się na terenie naszego działania. - I założył ręce, jak gdyby był pełen radości i wdzięczności.
       Ruchem ręki wezwał swoich najbliższych współpracowników, Jamesa I i Jamesa II, by usiedli. Zajęli miejsca. Twarze mieli poważne, pełne sceptycyzmu, wydawało - się, że pragną podkreślić jak najwyraźniej swoją nieufność. I "partner", i "pastor" nie mieli ochoty pozwolić na to, by im zabrano z ich rozdętych żagli choćby odrobinę wiatru.
       - Wojska nasze posuwają się pomyślnie naprzód - obwieścił kapitan z koleżeńskim optymizmem. - Opór Wehrmachtu staje się coraz mniejszy. Jeżeli wszystko będzie się rozwijało jak należy, już jutro obejmiemy władzę w przydzielonym nam mieście.
       - Trochę się pan przejęzyczył, kapitanie - sprostował bez żenady James I - mówiąc "my". Bo nie my trzej obejmiemy w mieście władzę, lecz jedynie my dwaj, "pastor" i ja.
       - Jak wiadomo, między teorią a praktyką istnieje olbrzymia różnica, jest ona również między nami dwoma - oświadczył James II wielce obiecująco i uśmiechnął się.
       - Nie spierajmy się o sformułowania - uspokoił ich Ted Boernes. - Czy powiemy; panowie dwaj obejmują władzę, czy też, że obejmie ją CIC, armia lub Ameryka, nie zmienia to w najmniejszym stopniu naszych wspólnych zadań.
       - W moim zasięgu - rzekł z rozdrażnieniem James I - obowiązują wprawdzie pańskie wytyczne, kapitanie, ale realizowane będą moje zarządzenia. I ja będę za nie ponosił odpowiedzialność.
       - Kiedy mówi "ja" i "moje" - wyjaśnił James II bynajmniej nie obrażony - ma zawsze na myśli "my" i "nasz". Widocznie partner mój z upływem, lat napotyka pewne trudności w wysławianiu się po niemiecku.
       - To zawsze lepiej, "pastorze", niżby miały powstać trudności związane z moją osobą.
       - Pracowałem w pewnym domu towarowym - obwieścił James II pojednawczo. - Wiesz, w jaki sposób zarabiałem tygodniowo dwieście dolarów? Zastanawiałem się nad tym, jak najlepiej wyeliminować konkurencję. Po trzech tygodniach otrzymałem pierwszy dodateik do pensji.
       James I przyglądał się niepokaźnemu "pastorowi" ze zdumieniem. Ted Boernes zmusił się do uśmiechu, który miał wyglądać na radosny. - Przyjaciele moi - rzekł pojednawczo - zapomnijmy raz wreszcie o służbie i pogadajmy trochę ze sobą. Przygotowałem najlepszą na świecie whisky.
       - Naraża się pan na wydatki, kapitanie - powiedział James I z nieufnością. - Czego pan za to żąda?
       - Mnie na razie interesuje jedno - rzekł James II. - Przygotował pan pięć szklanek. O ile umiem liczyć, jest nas tylko trzech.
       - Pozwoliłem sobie - odparł uprzejmie Ted Boernes - zaprosić dwóch gości, dwóch oficerów niemieckich.
       - Czy ma pan w planie próby zbliżenia, czy też znajdujemy się tutaj może w obozie jeńców? - zapytał ironicznie James I.
       - O ile mi wiadomo, nie - rzekł kapitan, wyraźnie dotknięty. - Ale należymy bądź co bądź do CIC, więc kroki niezwykłe powinny być u nas regułą samo przez się zrozumiałą.
       - Cóż to, kapitanie - zapytał po prostu James II - chce pan nam narzucić pomocników?
       - Jeżeli o mnie chodzi - obwieścił oporny James I - obstaję przy tym, żebym mógł sam wyszukiwać sobie siły pomocnicze. Nie pozwolę na to, żeby mi kogokolwiek przydzielano lub narzucano. Ponieważ w zasięgu moich kompetencji ponoszę sam całą odpowiedzialność, chcę mieć również w tym zakresie możliwie jak największą swobodę ruchów.
       - Powinien ją też pan mieć - odrzekł kapitan usiłując z wyraźnym trudem utrzymać uprzejmy ton. - Chcę jedynie zaznajomić pana z dwoma niemieckimi oficerami zasługującymi na naszą uwagę. Zwłaszcza jeden z nich, podporucznik Brack, zasługuje na nią specjalnie. Ojciec jego jest obywatelem amerykańskim, poważanym handlowcem i przyjacielem pułkownika C. O. Thompsona.
       - Jak to dobrze, że opowiedział nam pan to zawczasu, kapitanie - rzekł James II z uśmiechem. - Jeżeli chodzi o dobrych przyjaciół złączonych wspólnymi interesami, wojna musi oczywiście pohamować swą surowość.
       - Również i pułkownik Thompson - obwieścił James I, tym razem bez zbytniego przekonania - nie będzie miał okazji pchać swego nosa w moje sprawy. Oczywiście nie znaczy to, żebym nie chciał obejrzeć sobie bliżej tego wielko-niemieckiego beniaminka.
       - A jak wygląda sprawa z drugim oficerem? - dopytywał się James II.
       - Jest to dla mnie niezapisana karta - odparł kapitan. - To niejaki major Hinrichsen, ranny, ale niezbyt ciężko. Był kiedyś przez kilka miesięcy w Anglii; zdaje mi się, że pracował w jakiejś fabryce narzędzi. To taka prywatna wymiana dyrektorskich synków. Podporucznik Brack, którego siostra, nawiasem mówiąc, jest żoną pułkownika Thompsona, poleca go bardzo energicznie.
       - Jestem ciekaw - rzekł James I szyderczo - ile tu jeszcze wsączy się krewniaków wyższych oficerów. Wojna ta gotowa się w końcu przerodzić w spotkanie rodzinne.
       - Im bliżsi krewni, tym lepiej - rzekł James II ze zrozumieniem. - A jeżeli już mamy pracować z niektórymi Niemcami; to właśnie z takimi. Mała metryka jest zawsize lepsza od nie kończącego się monologu z wyznaniem wiary.
       - Podzielam całkowicie pańskie zdanie - rzekł kapitan uprzejmie. Poproszę teraz naszych gości.
       Zjawili się Hinrichsen i Brack. Zlustrowano ich jak bydło wystawione na sprzedaż i przywitano z wielką rezerwą. Kapitan Ted Boernes zaoferował swoją whisky, tę najlepszą na świecie. James I i James II milczeli na razie wyczekująco. Obaj oficerowie niemieccy zachowywali się podobnie. Pierwszym wspólnym odruchem obecnych było stwierdzenie, że whisky jest znakomita.
       - Jesteście, panowie, zaprzyjaźnieni? - zapytał James II; pytanie to zostało rzucone pod adresem obu oficerów niemieckich. James II miał nadzieję, że jeden z nich odpowie. I był ciekaw, który z nich tej odpowiedzi udzieli.
       - Zaprzyjaźnieni - rzekł Hinrichsen - to chyba niewłaściwe określenie. Nosimy ten sam mundur i tkwimy w tym samym gównie, a to ludzi łączy.
       - Wiem - rzekł James II - niektórzy nazywają to koleżeństwem.
       - W każdym razie uważam to za dziwne - oświadczył James I z właściwą sobie ścisłością. - Przecież obydwaj jesteście z gruntu różni, nie tylko jeżeli chodzi o postać, ale również w ruchach, w mowie i w całym sposobie bycia. I właśnie wy dwaj odnaleźliście się jak dwa ziarnka w korcu maku.
       - Taka wojna - rzekł Brack - spaja często najdziwaczniejsze przeciwieństwa. Nie szukaliśmy się nawzajem, lecz zostaliśmy przypadkowo zlepieni. Ale dobrze się rozumiemy.
       - Jedno jest nam wspólne - oświadczył Hinrichsen. - Nienawidzimy narodowego socjalizmu.
       - Od kiedyż to? - zapytał James II szybko.
       - Skoro mnie pan pyta - rzekł Hinrichsen z całą szczerością - odpowiadam: od dzisiaj, i to z całym przekonaniem.
       - Wolniej już to nie mogło pójść - zauważył James I sarkastycznie. - Wydaje się w każdym razie, że dobrze pan przypilnował odpowiedniego momentu.
       - Tak czy inaczej podziwiam pańską szczerość - oświadczył kapitan Ted Boernes ciepło. - Ze stu bowiem zapytanych przynajmniej dziewięćdziesięciu dziewięciu odpowiada: "Zawsze nienawidziliśmy narodowego socjalizmu".
       - Przyjęte do wiadomości - rzekł James I tonem bezstronnego sędziego na meczu piłki nożnej. Przyglądał się Hinrichsenowi uważnie i zaczął w nim wietrzyć to, co najbardziej cenił: energię, umiejętność przebijania się przez przeszkody, twarde łokcie. Dla przymiotów tego rodzaju miał słabość - tacy ludzie byli dynamitem. A dynamit był, jego zdaniem, w obecnym okresie gwałtownie potrzebny.
       James I nie należał jednak do ludzi, którzy myśli swoje wykładają jak karty. Zarejestrował to sobie tylko na razie. Ż kolei zwrócił się do Bracka i zapytał: - A pan?
       - Do mnie narodowy socjalizm nie miał dostępu - odparł Brack ze spokojem. - Wychowanie moje było jak warstwa izolacyjna. Już w młodości wyjeżdżałem za granicę, jestem z przekonania katolikiem, większość moich szkolnych przyjaciół to entuzjastyczni indywidualiści, matka moja mieszka od lat w Szwajcarii, ojciec jest Amerykaninem, drugi mąż mojej babki, którego zawsze kochałem, był Żydem i jako taki został odpowiednio potraktowany. Cóż więc taki człowiek jak ja mógł mieć wspólnego z narodowym socjalizmem?
       - Zazdroszczę panu - rzekł Hinrichsen z całą uczciwością - Mógł się pan ostać.
       - Panie Hinrichsen, czy należał pan do partii? - James I wyrzucił to pytanie jak z procy.
       - Nie - skłamał Hinrichsen.
       Skłamał przekonywająco, gdyż przygotował się na to pytanie i dokładnie się nad nim zastanowił. Był zdecydowany zrobić wszystko, ale to wszystko, co mu jeszcze w jego sytuacji do zrobienia pozostawało, żeby przestępcę nazwiskiem Hauk sprowadzić na szubienicę. Było mu obojętne, jakie będzie musiał zastosować środki, by ten, zdaniem jego, tak ważny cel osiągnąć. Nie wolno mu było cofnąć się przed żadną przeszkodą. To zdecydowanie dawało się wyraźnie odczuć; James I zwrócił na nie uwagę.
       - Panie Brack - rzekł kapitan Ted Boernes i zadowolony z dotychczasowego przebiegu rozmowy na nowo napełnił opróżnione szklanki - cieszę się, że mogę panu zakomunikować, iż wolno mi zagwarantować panu całkowitą swobodę decyzji.
       - Co mam przez to rozumieć?
       - Istnieją dla pana trzy możliwości, panie Brack. Może pan zdjąć ten mundur i włożyć cywilne ubranie. To byłaby procedura normalna: zwolnienie z niewoli po uprzednim przebadaniu. Mógłby pan wtedy robić, co się panu podoba, i poruszać się swobodnie na wszystkich obsadzonych przez nas obszarach.
       - A następna możliwość, kapitanie?
       - Dam panu swobodę dotarcia do pułkownika Thompsona. Wyda on dalsze zarządzenie. O ile jestem dobrze poinformowany, mógłby pan pracować pod jego bokiem przy odbudowie życia gospodarczego, może jako powiernik.
       - Wspólnicy od interesów sami ze sobą - mruknął James I do swojej szklanki, po czym przełknął jej zawartość.
       - A trzecia możliwość, kapitanie?
       - Pozostanie pan u nas i będzie pan pracował z nami, jeżeli pan zechce, ze mną osobiście. Byłbym bardzo rad z tego, panie Brack.
       - Istnieje jednak jeszcze czwarta możliwość dla naszego pana Bracka - powiedział James II niezwykle łagodnie.
       - Jaka?
       - Zatrzyma pan swój mundur, dostanie pan całkowite uzbrojenie i może jeszcze dziś w nocy pomaszeruje pan przez nasze przednie linie jako straż przednia. Mógłby pan wtedy przygotować wszystko na nasze przybycie,
       - Wcale nie jesteś taki głupi, na jakiego wyglądasz, "pastorze" - rzekł James I z uznaniem. - Mógłby to być mój pomysł!
       - Pomysł istotnie niezwykły - oświadczył Ted Boernes ostrożnie. - Nie wiem tylko, co na to powie pułkownik Thompson.
       - Pułkownik Thompson - odpowiedział James I, dla którego ten istotnie śmiały, ale jego zdaniem wykonalny pomysł był czymś fascynującym - jest jedynie powinowatym pana Bracka, ale w żadnym wypadku nie jest jego opiekunem.
       Hinrichsen nie potrafił ukryć swego wzburzenia. Siedział nieruchomo nie odzywając się ani słowem; oczy jego lśniły gorączkowo, gapił się na Bracka wpatrzonego w swoją whisky.
       - Czy muszę od razu się zdecydować? - zapytał podporucznik.
       - Ależ nie - zapewnił go kapitan.
       - W takim razie proszę mi pozwolić zastanowić się nad tymi propozycjami.
       James I zaczął teraz swoją metodą obrabiać majora Hinrichsena, który ostrożnie oparł swe zranione ramię o poręcz krzesła. Czynił to bez ostrości, ale z całą bezwzględnością. Pytania jego padały na grubego, bardzo teraz czujnego Hinrichsena jak błyskawice. Hinrichsen nie widział, że łagodny jak baranek James II, który nieco odsunął w tył swoje krzesło, notował sobie tę rozmowę.
       - Gdzie pan mieszkał? Co pan tam robił? Ile pan zarabiał rocznie? Ile pan zarabiał w roku 1928? A w roku 1936? Kiedy pan wstąpił do Wehrmachtu? Jak to się stało, że został pan majorem? Jakie ma pan odznaczenia? Czy pełnił pan służbę na okupowanych terenach, a jeżeli tak, to gdzie i w jakim stopniu służbowym? Czy należy pan do partii narodowosocjalistycznej, do jej organizacji pokrewnych? Czy zajmował się pan gospodarką wojenną? Czy ma pan albo miał pan krewnych na wysokich stanowiskach partyjnych od ortsgruppenleitera wzwyż? Czy był pan kiedyś prześladowany ze względów rasistowskich lub politycznych? Czy był pan za granicą? Czy zna pan obce języki? Czy był pan karany? Czy zmieniał pan wyznanie, czy wystąpił pan z jakiej gminy wyznaniowej?
       Hinrichsen, zdecydowany na przemknięcie się przez rafy, odpowiadał na każde pytanie niezwłocznie, z przekonaniem i przeważnie kłamliwie. Potrzebował czasu na to, żeby odszukać Hauka, który musiał znajdować się gdzieś w pobliżu. Wszystko inne było mu obojętne. To, co się stanie później, nie interesowało go po prostu. Pragnął zemsty za zdradę, za krew kolegów, za obraz świata, który rozsypał się w gruzy. Chciał pochwycić Hauka, oto wszystko.
       Powtarzał więc uporczywie: "Nie, nie, nie!" Nigdy nie był w partii, nigdy nie przebywał na terenach okupowanych, nigdy nie zajmował się gospodarką wojenną. Oficerem został już podczas pierwszej wojny światowej, dalsze awanse odbywały się automatycznie. Z wielkim zapałem naszkicował niewinny obrazek: kupiec, nie mający nic wspólnego z militaryzmem, nie będący nigdy hitlerowcem, zdecydowany teraz na zwalczanie bezsensu, na niedopuszczenie do dalszych ofiar i ukaranie winnych. Zagalopował się tak daleko, iż uwierzył, że wszystkie jego argumenty są prawdziwe, że wypływają ze szczerego przekonania, że ma do spełnienia jakąś misję.
       James I wyczuł to swoim niezawodnym instynktem. Entuzjazmowała go energia tego brytana, miał ochotę zabrać go do siebie. Zapytał więc: - Chce pan ze mną współpracować?
       - Chcę - odparł zdecydowanie Hinrichsen.
       - Zgadza się pan, kapitanie?
       - Pan ponosi odpowiedzialność - odparł Boernes układnie - ja daję tylko wytyczne. To pan musi sobie radzić ze swoimi Współpracownikami, nie ja.
       - Zgadzam się w zupełności - odparł James I i skinął głową w stronę Hinrichsena: - Zobaczymy, jak dalece jest pan odporny na narodowy socjalizm. Niech się pan jednak dokładnie zastanowi. Kiedy pan wyrazi swą zgodę, będzie pan miał tylko dwie możliwości: albo będzie pan siedział w moim biurze, albo każę pana postawić pod mur.
       - Już się zdecydowałem - rzekł Hinrichsen starając się nie patrzeć na Bracka,
       
       To, co kapitan Schulz nazywał żołnierką, weszło mu w krew. Wystarczyło jedno spojrzenie Luschkego, a stał się znowu twardy jak stal z zakładów Kruppa. W oparciu o swoje długoletnie doświadczenie był przekonany, iż wie, czego się teraz, w decydującej godzinie, od niego oczekuje.
       - Wszyscy oficerowie komendy garnizonu do mnie! - zawołał do bombardiera Stamma swym wzorowym, koszarowym głosem. Sam dźwięk tego głosu przywrócił mu wzniosłe poczucie władzy i wielkości. - I to już!
       - Tak jest! - odparł, powoli Stamm przyglądając się ryczącemu bohaterowi tyłów ze wzrastającym zainteresowaniem. - A jakże będzie z dowódcami oddziałów stacjonujących w koszarach?
       - Niech również zameldują się u mnie.
       Bombardier Stamm, który delektował się tym grubo spóźnionym, ale z siłą przekonania aranżowanym pokazem wojskowego zmartwychwstania, zapytał: - A Volkssturm?
       - Prawda! Zapomniałem, że coś takiego istnieje. Niech się również zamelduje Volkssturm!
       - Cały?
       - Idiota! Ma się zjawić tylko dowódca.
       - A co będzie z Hitlerjugend? Trzeba panu kapitanowi bowiem wiedzieć, że młodociani bohaterowie utworzyli grupy pomocnicze i proszą o wyznaczenie im zadania, a raczej domagają się tego zadania.
       - Co mam począć z tymi nie wyszkolonymi dzieciakami? - Schulz był do głębi oburzony, że dzieciaki te nie są wyszkolone. - Przecież nie mogę z tych sraluchów zrobić z dnia na dzień użytecznych żołnierzy; tak, nawet Schulz tego nie potrafi! A z niemowlętami nie potrafię prowadzić wojny.
       - A jeżeli ci smarkacze będą ją prowadzili na własną rękę, panie kapitanie?
       - To każę ich pozamykać! - zawołał ostro Schulz. - Tak, zamknę całą Hitlerjugend.
       Teraz dopiero, w tym momencie, który należało uznać za wzniosły, poczuł, że jest znowu dawnym, poczciwym, wypróbowanym Schulzem. Płynęło to stąd, iż wydawało mu się, że znowu ma przełożonego, który żądał, żądał bez końca przez samą swoją obecność. Kiedy świadomość ta rozbłysła w nim jak świecznik, piersi jego przepełniło żołnierskie uczucie szczęścia - mógł znowu wydawać rozkazy. Nigdy dotąd, w czasie jego bez wątpienia wybitnej kariery, władza jego nie była tak wielka i nie sięgała tak daleko.
       - Tych młodych hitlerowców - rzekł bombardier - można by wykorzystać jako łączników komendy. - I pomyślał sobie: "Mielibyśmy wtedy tych mleczaków przynajmniej pod kontrolą i nie mogliby popełniać tak łatwo głupstw, do których się wyraźnie palą".
       - Pomysł ten - oświadczył Schulz władczo - miałem dawno przed wami i uważam go za dobry. Zakwaterujecie więc tych szczeniaków gdzieś w gmachu komendy, a główny szczeniak niech się u mnie zamelduje.
       - Gmach komendy nie pomieści ich!
       - Ulokujcie ich w takim razie w magistracie - obwieścił Schulz. - A jeżeli trzeba będzie, zajmijcie całe miasto.
       - A Ortsgruppenleiter, który przecież pełni tutaj, jeszcze funkcję burmistrza?
       - Pozostaje pod moimi rozkazami!
       - Tak jest - wyrecytował Stamm i wycofał się lekko skonsternowany. Nie zdawał sobie dokładnie sprawy z tego, co się tutaj dzieje. Zmiana ta była za wielka, przyszła zbyt niespodzianie, była całkowicie pozbawiona zdrowego rozsądku.
       "Co mogło tego szakala tyłów przemienić znowu w lwa koszarowego?" - zastanawiał się Stamm. Czy kryje się za tym ten generał, a może historia z Schulzem to rezultat nieporozumienia? Nie ulegało wątpliwości, że Schulz umie organizować. Ale po treningu trwającym przeszło dziesięć lat może on organizować tylko dla wojny, a nie przeciw wojnie. Kto się tu właściwie myli? On, Stamm, kapitan, czy też może generał Luschke, który przecież w żadnym wypadku nie wygląda na wydającego rozkazy robota?
       Schulz, siedzący przy swym biurku z miną marszałka polnego, pozwolił sobie również na chwilkę odsapnięcia i znalazł nawet czas, by odrobinę pomyśleć. "Jestem człowiekiem czynu - powiedział sobie - i znają mnie z tego. Cóż więc bardziej zrozumiałego aniżeli to, że czynów tych żąda, się ode mnie, że się ich oczekuje. Czy jednak te czyny odpowiadały oczekiwaniom osób wyżej postawionych, czy tu i ówdzie nie poszedł nieco za daleko, czy nie działał zbyt odważnie, czy trzymał się nienagannie w ramach kompetencji zakreślonych min przez Luschkego?" Pamiętał jeszcze doskonale, że z Luschkem nie ma żartów. Nie chciał też z nim żartować, pragnął czuć jego życzliwość.
       Sięgnął po słuchawkę, kazał się połączyć z koszarami artylerii, a stamtąd ze stanowiskiem dowodzenia Luschkego. Odpowiedziano mu, że Luschke znajduje się przy swoim oddziale, a zastępuje go szef sztabu. Schulz wyraził życzenie rozmawiania z nim.
       - Ach, kapitan Schulz - powiedział szef sztabu, który zdawał się być dobrze poinformowany. - Jakież pan ma dla nas nowiny? Chce pan nam przekazać pierwszy meldunek? Miał go pan złożyć dopiero za godzinę.
       - Mam tylko kilka pytań - rzekł Schulz - jeżeli pan pozwoli. Sądzę, że w myśl zarządzeń pana generała mam w zasięgu komendy garnizonu pełnię władzy.
       - Owszem, ma ją pan - potwierdził oficjalny zastępca generała Luschkego. - Najważniejsze jest to, żeby pan znowu jakoś uporządkował ten bałagan. Przecież pan wie, że generał żadnego bałaganu nie znosi.
       - Wiem o tym - zapewnił Schulz. - A więc wolno mi wydawać rozkazy urzędom cywilnym? Na przykład burmistrzowi?
       - Wolno! Sytuacje wyjątkowe uprawniają zawsze do wydawania nadzwyczajnych zarządzeń natury wojskowej. Prawo obowiązujące w okresie pokoju musi ustąpić przed prawem wojennym. A jak panu wiadomo, generał sankcjonuje wszystkie zarządzenia odpowiadające jego instrukcjom.
       Schulz skinął z zadowoleniem głową; tak jest, wiedział o tym, taki był właśnie Luschke. Kto pełnił służbę w myśl jego intencji, ten mógł spać spokojnie, ale: ten, kto mu stawał na drodze, mógł być pewien, że zostanie bezlitośnie zmiażdżony. Schulz wmawiał w siebie uporczywie, że jest rzeczą jak najbardziej wskazaną być u Luschkego dobrym podwładnym, na którego można się zdać; świadczyło to nie tylko o dyscyplinie, ale i o mądrości.
       - A partia? Czy mam się z nią liczyć?
       - Człowieku! - zawołał szef sztabu wybuchając głośnym śmiechem. - Co też panu przychodzi do głowy. Niech pan oczyści ten chlew! Przecież pan zna zasady generała: "Jeżeli to nieuchronne, nikogo nie oszczędzać, ale żadnego bezmyślnego przelewu krwi."
       Schulz oświadczył z zapałem, że wszystko, ale to wszystko zrozumiał, i uśmiechając się z zadowoleniem odłożył słuchawkę. Zmarszczywszy czoło, raz, jeszcze rozważył to, co po rozmowie telefonicznej pozostało w jego pamięci ćwiczonej przez długie lata w obronie ojczyzny: unikać bałaganu... stan obrony koniecznej... wymieść chlew... żadnych bezmyślnych ofiar...
       Bombardier Stamm, który w pokoju obok słuchał tej rozmowy
       telefonicznej, pomyślał: "Tu coś jest nie w porządku! Jeden gada do Sasa, drugi do lasa. Ten sam język, te same słowa, ale każdy z rozmawiających ma coś innego na myśli". Zapamiętał sobie: przywrócić porządek... nadzwyczajne zarządzenia natury wojskowej... żadnego bezmyślnego przelewu krwi.
       Schulz, napompowany bohaterstwem, mając nareszcie przełożonego, który przywykł do wydawania rozkazów i który widocznie umiał ocenić jego przymioty, palił się teraz do tego, by rosnącej z godziny na godzinę masie podwładnych pokazać, czym właściwie jest żołnierskie spełnianie obowiązku. Wydawało mu się, że tak bardzo upragniony przez niego awans na majora zależny jest obecnie jedynie od tego, jak się będzie zachowywał jako komendant garnizonu, nie jako dowódca bojowy. Był mocno zdecydowany zachować się wprost wspaniale.
       Pierwszym, z którym na nowo obudzony Schulz uporał się według wszystkich reguł swej sztuki, był jego dotychczasowy następca, a obecnie poprzednik - porucznik Nowak. Stał przed wyprostowanym kolegą skulony, z potulną miną, nie orientując się w pełni, co się z nim dzieje.
       - Nowak - oświadczył Schulz - niechlujstwo, na które pan sobie tutaj pozwolił, musi się wreszcie skończyć. Pańskie wykazy kwaterunkowe to wielkie gówno, żadne bydlę nie melduje się u pana, każdy oddział rozkwaterowuje się tam, gdzie mu się podoba.
       - Ależ panie kapitanie...
       - Albo w ciągu dwunastu godzin, najpóźniej w ciągu dwunastu godzin, wszystko zostanie doprowadzone do porządku, albo postawię pana przed sądem wojennym, Nowak.
       - Moi ludzie...
       - Zwoła ich pan łaskawie i popracuje z nimi przez całą noc, dopóki pan nie skończy. Albo ja skończę z panem! Co pan sobie właściwie myśli? Koledzy na froncie giną, a pan chce się tutaj wylegiwać. Tak, chciałaby dusza do raju, ale Schulz jej tam nie puści.
       - Jeżeli pan kapitan...
       - Proszę wydać rozkaz sporządzenia obwieszczeń, i to natychmiast. Niech się pan na mnie tak głupkowato nie gapi, panie poruczniku. Zakasać rękawy, zabrać się do roboty! Wyciągnąć spod pierzyn zecerów, drukarzy i siły pomocnicze. A potem do maszyn. Obwieszczenia koloru czerwonego. Treść mniej więcej taka: "Miasto to ogłasza się za teren wojenny." Wszystkie porozpraszane formacje wojskowe, jak również pojedynczy żołnierze mają się natychmiast zameldować w komendzie garnizonu. Zakwaterowywanie się bez skierowania komendy będzie karane z bezwzględną surowością. Zarządzenia władz wojskowych są wiążące dla wszystkich bez wyjątku. Zostaje utworzony sąd doraźny do niezwłocznego karania przestępstw. Podpis: "Za komendanta wojskowego - Nowak, porucznik".
       Nowak stał z bezradną miną. Na gładkim zazwyczaj mundurze pojawiły się fałdy. Robił wrażenie człowieka, który stoi w straszliwej ulewie, całkowicie bezbronny, przemoczony do nitki, wstrząsany dreszczami.
       Widok ten uradował serce wojaka Schulza. - Odmaszerować! - krzyknął nie bez rubasznej serdeczności i patrzał z satysfakcją za odchodzącym.
       Na następną ofiarę tego na nowo rozkwitłego ducha żołnierskiego przeznaczony został Ortsgruppenleiter i burmistrz. Schulz, pomny instrukcji generała, był zdecydowany potraktować ostro tę mokrą ścierkę; ostro, ale sprawiedliwie. Sprawiało mu specjalną satysfakcję, że nareszcie będzie mógł odegrać się porządnie na partii, z którą dotychczas musiał się tak liczyć i cackać. Teraz linie zarysowywały się wyraźnie: na pierwszym miejscu Wehrmacht, potem długo, długo nic, potem może, jeżeli mu przyjdzie ochota - partia.
       - Czego pan jeszcze chce ode mnie? - zapytał Ortsgruppenleiter gniewnie i w niedbałej postawie, co zostało przyjęte do wiadomości z pewną pogardą.
       - Z tą chwilą urząd burmistrza zostaje podporządkowany mnie osobiście - oświadczył Schulz tubalnym głosem i gotowy do skoku oczekiwał formalnego przynajmniej sprzeciwu.  Mnie - jako komendantowi wojskowemu.
       - Proszę bardzo - rzekł Ortsgruppenleiter zrezygnowanym tonem. - Niech pan robi, co pan chce.
       - A partia? - zapytał zaskoczony Schulz.
       - Z nią może pan również zrobić, co pan chce - rzekł ortsgruppenleiter zmęczonym tonem i odszedł.
       Schulzowi stojącemu za biurkiem odebrało na długie sekundy mowę. Znowu nie umiał zorientować się w całej pełni, co tu przed chwilą zaszło. Pokiwał gwałtownie głową. Wyobrażał sobie zawsze, że Niemcy to naród żołnierzy, tymczasem gówno! Te łobuzy mają już pełne portki, zanim jeszcze wróg ukazał się na horyzoncie. Czyżby i przełożonych miano wystawić do wiatru?
       Wzburzony obrońca ojczyzny rzucił się do przedpokoju w pogoni za ortsgruppenleiterem, ale ten już się ulotnił. Schulz natknął się jedynie na bombardiera Stamma i na jakiegoś nie wzbudzającego zbytniego zaufania wujaszka z rezerwy w mundurze oficerskim; był to dowódca miejscowego Volkssturmu.
       - Pan chciał mówić ze mną w pilnej sprawie, panie kapitanie Schulz?
       - Alarm! - ryknął Schulz. - Alarm dla całej pańskiej ferajny!
       - Ale to przecież niemożliwe...
       - Co takiego? Bunt?
       - Skądże znowu. Ale teraz, w nocy?
       - Myśli pan, że wojna śpi tylko dlatego, że panu chce się chrapać? Mamy teraz godzinę dwudziestą drugą, o godzinie dwudziestej trzeciej wszyscy pańscy ludzie mają się zebrać na rynku, w przeciwnym razie postawię pana przed sądem wojennym.
       Po tych słowach Schulz opuścił całkowicie zbitego z tropu przywódcę Volkssturmu. Klął siarczyście na żołnierzy rezerwy, pół-żołnierzy i żołnierzy-pomocników. Ubolewał nad sobą, że z takimi ofermami musi bronić ojczyzny. W oparciu o taką pomoc nie zdobędzie się nawet wazonika z kwiatami, a co dopiero odznaki za waleczność.
       Bombardier Stamm zameldował, że zjawił się ze swoim orszakiem przywódca Hitlerjugend. - Wspaniały widok, panie kapitanie! Czy mam zażądać pieluszek?
       - Dawajcie mi tu to niemowlę! - zawołał Schulz niecierpliwie.
       Przywódca Hitlerjugend, zbyt pochopnie nazwany niemowlęciem, wystąpił bardzo sprężyście. W myśl przepisów wyprostował swą szczupłą postać przed miejscowym potentatem, wysunął podbródek, wypiął pierś, wciągnął brzuch, zwarł pośladki, wyciągnął rękę do pozdrowienia hitlerowskiego i zaryczał: - Dwudziestu czterech łączników na miejscu!
       - Dziękuję - rzekł mile zaskoczony Schulz i z rosnącym zadowoleniem przyglądał się chłopakowi, który wcale nieźle opanował tajemnicę drylu wojskowego. - Spocznij! - zawołał.
       Przywódca Hitlerjugend, Heini, wysunął lewą nogę.
       - Baczność! - zakomenderował Schulz. I Heini stanął w przepisowej postawie.
       - Wcale nieźle - rzekł Schulz i skinął głową. - Podejdź no bliżej, mój synu.
       Heini zbliżył się posłusznie krótkimi, odmierzonymi krokami. Zatrzymawszy się spoglądał promiennie na Schulza, któremu to spojrzenie sprawiało wyraźną satysfakcję.
       - Wiesz, o co chodzi, prawda?
       - Tak jest, panie kapitanie - odparł Heini stojąc na baczność. - O ostateczne zwycięstwo.
       - Bardzo słusznie - rzekł Schulz i znowu skinął głową, tym razem wolniej. - W tej sytuacji potrzebny nam jest każdy człowiek.
       - Tak jest - potwierdził Heini, któremu niezmiernie pochlebiło, że uważają go za dorosłego człowieka, i dławiąc poczucie narastającej dumy rzekł z opanowaniem: - Koledzy moi i ja jesteśmy do dyspozycji.
       - Dobrze - rzekł Schulz z zadowoleniem. - To mi się podoba i tak być musi! Dopóki możemy się zdać na naszą niemiecką młodzież, dopóty nic nie jest stracone.
       - Tak jest, panie kapitanie! - zawołał Heini.
       - Mam dla ciebie zadanie, mój synu,
       Oczy Heiniego zabłysły. Było dla niego zaszczytem i niezwykłym przeżyciem, że oficer wyższej rangi traktuje go po koleżeńsku. "Oto - myślał z dumą  wielko-niemiecki Wehrmacht, tacy są prawdziwi oficerowie führera. Złączeni z narodem, kochający ojczyznę, wypełniający swe obowiązki!"
       - Pójdziesz teraz - powiedział Schulz - do mojej żony i powiesz jej, żeby mi przyniosła jedzenie i koce. Zostaję w gmachu komendy.
       
       Jesteśmy teraz zupełnie sami - powiedział porucznik Greifer. - Dom jest pusty, brama zamknięta, okna zawieszone,
       - Zaczynajmy więc - rzekł pułkownik Hauk. Usiadł przy stole stojącym pośrodku obszernego pokoju. Wyglądał tak, jak by miał zamiar uciąć sobie drzemkę.
       Greifer usiadł obok niego i krótkim ruchem ręki wezwał płatnika Brahma, żeby również usiadł przy stole. - Zacznijmy więc - rzekł rzeczowym tonem i zza mankietu wyłowił arkusz papieru.
       Brahm usiadł bardzo ostrożnie, jak gdyby miał umieścić swe siedzenie na ostrych gwoździach albo surowych jajkach. Światło, w które spoglądał, paliło się bardzo słabo. Otaczał go lepki półmrok, w którym bieliły się dwie twarze; jedna brunatna, ordynarna i nieczuła, druga chłodna, pozbawiona konturów i nieruchoma.
       - Nie wiem dobrze - rzekł Brahm z ociąganiem - czego panowie ode mnie chcą? Przecież wydałem wszystko w myśl poleceń.
       Hauk niemal niewidocznie kiwnął głową w stronę Greifera. Rozparty Greifer pochylił się naprzód i powiedział: - Płatniku Brahm, stoicie przed sądem wojennym.
       Brahm podskoczył przerażony. Miał wrażenie, jak gdyby mu przed oczyma migotało światło, równocześnie czuł w karku chłód wypełniający pokój.
       - Ale to przecież...! Dlaczego, z jakiego powodu?
       "Dlaczego, z jakiego powodu - pomyślał Greifer - te same pytania postawiłem przed chwilą pułkownikowi Haukowi." Pułkownik wyjaśnił mu jednym zdaniem, dlaczego ta komedia musi się tutaj odbyć. Chodziło o to, żeby wydobyć z płatnika Brahma, co mu jest wiadome, czy przedsięwziął jakieś kroki i zabezpieczył się, jak i czym. Wyrok był z góry przesądzony, ale chcieli mieć zeznania i musieli je mieć. Tylko przy ich pomocy można było zorientować się, jakie dalsze dyspozycje należy wydać, co się ma stać, z kim trzeba się liczyć. Pewność - o nią właśnie teraz chodziło.
       - Płatniku Brahm - obwieścił Greifer rzeczowym tonem, świadczącym o długoletnim doświadczeniu w tego rodzaju sprawach - będzie pan odpowiadać za zdradę tajemnic wojskowych, przywłaszczenie sobie materiałów wojennych i próbę sabotażu.
       Brahm potrząsnął gwałtownie głową, jak gdyby musiał uczynić jakiś znaczny wysiłek, żeby się nareszcie obudzić. "To może być tylko - perswadował sobie - kawał, złowrogi, bestialski kawał, ale niezawodnie kawał". Spojrzał w uśmiechniętą, pobrużdżoną, całą w wypiekach, błazeńską twarz Greifera, rzucił okiem na niemal równomiernie jasną plamę, którą tworzyły rysy twarzy pułkownika, zagłębił wzrok w zimnych, dalekich oczach Hauka. W tym momencie uświadomił sobie z przerażającą wyrazistością, o czym zawsze wiedział instynktownie, ten kawałów nie robi, o nie! Ale czego oni chcą od niego?
       - Uznaje pan - zapytał Greifer - skład sądu? Ściśle według regulaminu sądów polowych, rozdział o postępowaniu doraźnym i sądach doraźnych. Sędzia będący jednocześnie oskarżycielem: pan pułkownik Hauk. Urzędnik sporządzający protokół, równocześnie obrońca: ja. Uznaje pan to?
       Płatnik Brahm wykonał kilka bezradnych ruchów. Przypominał teraz ptaka, który na próżno próbuje wzlecieć w górę. Greifer nie zawahał się uznać tych ruchów za aprobatę.
       - No więc - powiedział z uśmiechem, wyszczerzywszy zęby.
       - Ażeby znaleźć punkt wyjścia oświadczył pułkownik Hauk, bez przerwy przyglądając się swoim rękom - chciałbym ustalić, co następuje. Oddział mój ma do spełnienia tajne zlecenie specjalne. Przywieziony tutaj materiał jest związany z tym zleceniem.
       Greifer skrzywił usta w tak szerokim uśmiechu, że tylko z wielkim trudem udało mu się utrzymać między zębami cygaro zaopatrzone w barwną banderolę. Takiej głupiej gęby jak u tego administracyjnego gryzipiórka dawno już nie widział. A pułkownik znajdował się znowu w jak najlepszej formie. Nie takie ananasy jak ten Brahm będą jeszcze przed nim kapitulowały.
       - To - powiedział Brahm usiłując pokonać dręczącą bezradność - nie było mi wiadome. O tym naprawdę nic nie wiedziałem. Sądziłem... - Ton, którym te słowa wypowiedział, świadczył o tym, że odzyskał pewną równowagę.
       - Cóż pan sądził! - ofuknął go Greifer. - Myślał pan, że nagromadzi pan w tej okolicy towarów kolonialnych? W takiej decydującej godzinie?
       - Tak - odrzekł Brahm impulsywnie - tak myślałem. Greifer dostał krótkiego ataku kaszlu. Omal nie pogryzł z zadowolenia swego cygara. Uważał, że ten klown biurowy jest wspaniały. Oświadcza po prostu: tak! Pęknąć można ze śmiechu. Po chwili Greifer opanował się i zapytał chytrze: - I cóż pana na tego rodzaju myśli naprowadziło?
       - Tego nie wiem. W każdym razie niektóre skrzynie zostały otworzone; znajdowały się w nich wyłącznie towary kolonialne.
       - Otworzył pan wszystkie skrzynie?
       - Tylko kilka - zapewnił Brahm i jakby chcąc prosić o przebaczenie podniósł ręce do góry.
       - Jeżeli pan chce koniecznie, możemy dokonać próby - oświadczył Greifer i uśmiechnął się brutalnie. - Posadzimy pana na skrzyni z napisem "szampan", wetkniemy w nią lont i zapalimy. Po chwili będzie pan niezmiernie zdziwiony, jak mało z pana pozostanie.
       - Naprawdę nic o tym nie wiedziałem - zapewniał Brahm. - Gdybym wiedział...
       - Nikt nie miał zamiaru informować pana. Przydzielono panu dwa wyładowane wozy, otrzymał pan polecenie zdeponowania materiału. Dlaczego nie zostało to dokładnie wykonane?
       Zimny pot zaczął teraz oblewać twarz Brahma. Głowę miał ciężką jak ołów i tylko z trudem trzymał ją prosto. Wypił przedtem za wiele. Nie należał do zdrowych, nie był wytrzymały na niewygody. Do tego wszystkiego dołączył się strach: Tak, odczuwał teraz strach. Hauk i Greifer byli zdolni do wszystkiego. Do wszystkiego.
       - Dlaczego obrał pan na magazyn ten właśnie dom?
       - Poradziła mi to moja siostra, pani Willrich.
       - Komu oprócz pańskiej siostry jest to jeszcze wiadome? - Nikomu.
       - Czy poinformował pan kogoś o tym, że się pan tutaj zakwaterował? Na przykład któregoś z kolegów, jakąś kobietę albo może dowództwo jakiegoś oddziału?
       - Nie - zawołał gorączkowo Brahm - nie! - Sądził, że to "nie" było jego jedyną szansą. To, że był w dowództwie garnizonu, przemilczał. Nagle wrzasnął przerażony: Zapewniam pana pułkownika...
       - Stul mordę, człowieku powiedział ostro Greifer. - Jeszcze jeden taki głośny okrzyk, a zrezygnujemy z dalszego przesłuchiwania, i to na zawsze.
       - Proszę o sprecyzowanie pytania - rzekł Hauk obojętnym tonem.
       - Tak jest, panie pułkowniku - odparł Greifer i spojrzał na kartkę papieru. - Płatniku Brahm - kontynuował swe zaimprowizowane przesłuchanie - jest pan więc absolutnie pewien, że oprócz pańskiej siostry nikt nie wie o tym, że przebywa pan tutaj z materiałem?
       - Jestem absolutnie pewien - wykrztusił z trudem Brahm.
       - Gdzie się znajduje właściciel tej realności?
       - Zwiał przed kilkoma tygodniami. Siostra moja wiedziała o tym, znała go już dawniej.
       - Czy umówił się pan ze swoją siostrą, panią Willrich, żeby odprawiła nas z kwitkiem, zanim pan nie zniknie ze skrzyniami? Czy chciał pan podzielić się łupem tylko z nią, czy też jeszcze z kimś?
       - Siostra moja - łgał Brahm w swej udręce - miała panom zakomunikować adres. Prosiłem ją jednak, żeby była ostrożna, i mogły stąd wyniknąć nieporozumienia.
       - Ilu skrzyń pozbył się pan dotychczas?
       Brahm obliczał z wysiłkiem: - Trzy odstąpiłem mojej siostrze, dwie zużyłem sam, to będzie razem pięć. Po jednej skrzyni otrzymali trzej żołnierze i dziewczyna, którzy dziś odjechali, to będzie razem dziewięć. - Nie mógł się powstrzymać od dodania: - W każdej skrzyni znajdowały się jedynie towary kolonialne.
       - Wszystko to jest kłamstwem - rzekł pułkownik Hauk. - Brak nie dziewięciu skrzyń, lecz dziesięciu.
       - A w dziesiątej - rzekł Greifer, który zorientował się w mig, do czego jego wysoki zwierzchnik zmierza - znajdował się towar specjalny. Bez tego towaru nie można wypełnić naszego polecenia.
       "I na tej skrzyni - pomyślał Greifer - ta parodia oficera skręci sobie swój otyły kark."
       - To niemożliwe - wykrztusił Brahm.
       - Brakuje - oświadczył z uśmiechem Greifer - skrzyni XW 7 z napisem: Bols, Cherry Brandy.
       - Ale trzy skrzynie Bolsa są jeszcze na miejscu.
       - Nie ma jednak skrzyni XW 7!
       - Już czas - obwieścił pułkownik Hauk takim tonem, jak gdyby odczytywał ze swego zegarka, która godzina - najwyższy czas!
       - Chodź pan - rzekł Greifer do Brahma - poszukamy razem; może jednak znajdziemy jeszcze tę skrzynię.
       Przewrócili bez żenady krzesła, na których siedzieli. Twarze ich rozpływały się coraz bardziej w półmroku. Brahm pomagał pułkownikowi przy wkładaniu płaszcza. Greifer przełożył pistolet z kieszeni spodni do kieszeni kurtka i klepnął się po niej z rubaszną tkliwością, jak miłośnik koni uderzający ulubioną klacz po zadzie. Potem zaczął gwizdać niemiłosiernie fałszywie, ale z wesołą namiętnością.
       - Tylko bez koncertów - rzekł Hauk i ruszył przodem. Brahm podreptał za nim posłusznie. Greifer zamykał orszak stawiając ogromne kroki.
       Minęli spowity w ciemnościach ogród, wyszli przez tylną furtkę, która przeraźliwie skrzypiała. Weszli do odległego o dwie minuty drogi lasku. Zatrzymali się tu na chwilę. Otoczyły ich ciemności. W lesie panowała całkowita cisza, nawet zwierzęta milczały. Z oddali dochodziły głuche pomruki zmęczonej wojny.
       - Trzymać się bardziej na prawo - rzekł Greifer i wskazującym palcem trącił zgiętego wpół Brahma w plecy. Pułkownik kroczył po leśnej murawie jak po dywanie.
       Brahm próbował nawiązać rozmowę. Zapewniał o swojej niewinności, starał się dać wyraz przeświadczeniu, że zaszło nieporozumienie, zapewniał o swej gotowości do usług, swej użyteczności, swym oddaniu i swej wierności, zaczął powoływać się na zasługi z przeszłości.
       - Niechże pan zamknie mordę - rzekł Greifer.
       Brahm skulił się pod wpływem tych słów wypowiedzianych tuż za nim. Zdawało mu się, że czuje wielkie łapska Greifera na plecach, skórze i na karku. Przyśpieszył kroku, zbliżył się do pułkownika Hauka. Ale Greifer również przyśpieszył kroku i znowu następował mu na pięty. Brahm miał wrażenie, że jest osaczony.
       W pewnej chwili pułkownik nagle przystanął. Stało się to tak niespodziewanie, że Brahm byłby się na niego zwalił, gdyby Greifer nie pochwycił go w porę pod ramię. Las w tym miejscu zaczynał się przerzedzać. Księżyc ukrył się za szarawymi chmurami. Wydawało się, że noc wstrzymuje oddech.
       - Tutaj - rzekł pułkownik Hauk.
       Brahm zachwiał się. Dziki strach uderzył weń potężnymi falami, które zdawały się walić w jego mózg. - Panie pułkowniku - rzekł ledwie dosłyszalnie; wyrzucił te słowa z szeroko otwartych ust, wyrzęził je raczej. - Co się tu ma stać? Co się tu ma stać ze mną?
       - To, co się zazwyczaj dzieje ze zdrajcami - odparł Greifer Brahm rzucił się w stronę pułkownika, wczepił się w jego skórzany płaszcz. Ale ręce mokre od potu i bezsilne ze strachu ześlizgiwały się bezustannie. - Nie, nie - zaskamlał. Z drżących jego warg bluznęła ślina na odpychające go ręce pułkownika. - Nie, nie!
       - Niechże pan nareszcie skończy z tym psem! - syknął Hauk.
       Brahm miał wrażenie, że obala go fala powietrza. Poczuł krótki, mocny cios z tyłu. Jego uchwyt rozluźnił się. Znieruchomiał na chwilę, zarzęził, zakrztusił się, wydał gardłowy okrzyk. Jeszcze raz płomień rozdarł mroki nocy. Potem Brahm zwalił się. Padł na ziemię jak worek, przez chwilę jeszcze wierzgał nogami. Zapadła cisza.
       - Widziałem już ludzi - rzekł Greifer - którzy w takich momentach zachowywali lepszą postawę.
       
       Owej nocy, w której wojna, czując zmęczenie w lędźwiach i mózgu, dogorywała bezwładnie, jak gdyby wyczerpana gwałtowną rozkoszą miłosną, owej nocy niebo uczyniło bezpłodnym siew niszczenia. Ale ludzie tego nie zauważyli.
       Ogarnęło ich jakieś szaleństwo, któremu poddawali się bezwolnie wszyscy: zwycięzcy i zwyciężeni, mściciele i ofiary, krzykacze i ci, którzy utracili mowę, pohańbieni i hańbiący, zdziecinniali starcy i zestarzałe dzieci. Pełni byli wszyscy wrzącego triumfu i dławiącego strachu. Tchórzliwość rozrywała ich na strzępy, żądza pozbawiała rozumu. Ręce ich były lepkie od krwi, alkoholu i potu. Wrzeszczeli, jęczeli i łkali, pluli i rechotali ze śmiechu owej nocy i przechodziło to bez echa.
       Owej nocy załamały się Niemcy.
       Jakiś gauleiter o zszarzałej twarzy, dygocąc na całym ciele, przebierał się w cywilne ubranie. Za jakąś stodołą jakiś generał SS wpakował sobie do rasowo czystego, germańskiego mózgu kulę rewolwerową. Jakiś żołnierz spłodził dziecko z jakąś dziewczyną, której nigdy przedtem nie widział na oczy. Matki modliły się, bohaterowie chlali. Jakiś generał szlochał, inny przeklinał, trzeci ciągle jeszcze pracował. Wszystkich opadła beznadziejność. Była to noc bez snu, spali tylko głupcy, pijani albo wyczerpani do cna. Najtęższe mózgi ogarnął największy niepokój, im więcej kto czuł, tym mocniej cierpiał. Rozpasanie święciło orgie.
       A wojna, która ludzi wprawiła w to szaleństwo, była bliska zgonu.
       
       Niech pan nie robi porachunków z Panem Bogiem - powiedział bombardier Kowalski. - Niech się pan lepiej porachuje ze mną. Inkasuję w szybkim tempie.
       - Wydaje się, że dom został zajęty - rzekł kreisleiter. Kowalski pozostawił ogromną ciężarówkę u wylotu ulicy Hindenburga. Potem podkradli się z tyłu pod dom kreisleitera. Z dwóch okien padały jaskrawe smugi światła.
       - Będziemy musieli oczyścić tę budę - odezwał się Kowalski.
       - A jeżeli mnie poznają? - zapytał kreisleiter zatroskanym głosem.
       - W takim razie sam tu zrobię porządek - odparł Kowalski. Podkradli się bliżej i czekali przez szereg minut. Kowalski myślał o czymś z natężeniem. Kreisleitera ogarnęło widoczne zdenerwowanie.
       - Niech mi pan tu tylko nie trzęsie ze strachu portkami - rzekł Kowalski. - Takiemu dygnitarzowi jak pan to nie przystoi.
       Po jakimś czasie otworzyły się drzwi domu przy ulicy Hindenburga 13. Wyszło z nich trzech mężczyzn, którzy w milczeniu skierowali się w stronę lasku. Zabłysły na chwilę oficerskie dystynkcje, ale poszczególnych postaci nie można było rozpoznać.
       - No, teraz, powietrze się oczyściło - oświadczył Kowalski. - Niech pan pędzi, a ja tymczasem odleję się i będę się przyglądał księżycowi.
       
       Jesteście więc małżeństwem - rzekł stary Asch i podniósł swą szklankę. - Nie chcieliście przecież nic innego.
       - Wola człowieka - oświadczyła Lora Schulz sentymentalnie - to jego królestwo niebieskie, ale podobno można dotrzeć do tego królestwa także i bez ślubu.
       - Mnie się ta droga podoba - rzekł Wedelmann i ujął rękę swej młodej żony. Magda przytuliła się do niego. Ten obraz tkliwej harmonii mógłby przynieść zaszczyt każdemu albumowi rodzinnemu.
       - Pobraliście się i z pewnością będziecie mieli kiedyś dzieci - rzekł stary Asch i lekka melancholia osnuła na chwilę jego stwardniałe, kupieckie serce. - I ze mną nie było inaczej. Ale potem straciłem żonę, a jakiż jest los moich dzieci? Wojna je zżera.
       - Naszym dzieciom - rzekł Wedelmann z przekonaniem - zostanie to oszczędzone.
       - A więc, na zdrowie - rzekł stary Asch. - Wypijmy za to, żeby dzieci wasze miały płaskie stopy i kaprawe oczy - wtedy nie będzie można tak łatwo wziąć ich do wojska.
       - Nigdy więcej mundurów w mojej rodzinie! - zawołał Wedelmann.
       Wypili na tę intencję. Szklanki, którymi się trącili, wydały miły dźwięk. W chwilę później wtoczył się do pokoju bombardier Stamm z komendy garnizonu; podniósł w górę obie ręce, zawołał:
       - Heil Hitler! - i bez żenady rozsiadł się przy stole.
       - Dobrze się trafia - powiedział sięgając po szklankę. - Muszę prędko zwilżyć nieco gardło, żeby mi się później lepiej telefonowało. - Wychylił duszkiem całą szklankę i zapytał: - Panie Asch, czy nie było tu u pana niejakiego bombardiera Kowalskiego?
       - Jest teraz w drodze, załatwia jakieś interesy handlowe - odparł stary Asch. - Czego pan chce od niego?
       - Nie wiem jeszcze na pewno - odrzekł Stamm. - Ale może ja również przyłączę się do. jego interesów.
       - Co się właściwie dzieje w komendanturze, panie Stamm? - zainteresowała się Lora Schulz. - Od kiedyż to wysiaduje pan tam poza godzinami urzędowymi?
       - Mąż pani - rzekł bombardier - jest we wspaniałej formie. Wcielony Mars! Należałoby go jak najśpieszniej zluzować. A może pan, panie kapitanie, dokonałby tej operacji?
       - Moje potrzeby zostały zaspokojone. Raz na zawsze!
       
       Podporucznik Asch klęczał na dywanie w sypialni pani Willrich. Przed nim, wypiąwszy tyłek, klęczała Barbara. Widok ten odwracał uwagę Ascha od jego zajęć.
       - Czy to wszystko? - zapytał wskazując na leżące dokoła dokumenty, fotografie i listy.
       - Wszystko, co znalazłam. Byłam we wszystkich pomieszczeniach tego domu z wyjątkiem saloniku.
       - To mi jeszcze nie wystarcza - powiedział Asch,
       - Nie znalazłam nic więcej - odparła Barbara i podpełzła do niego ze śmiało wysuniętą piersią.
       Asch podniósł się szybkim ruchem i opuścił sypialnię. Wszedł do saloniku, rozejrzał się dokoła. Łyknął pokaźną porcję koniaku, odsunął trupa Willrichowej i skierował się w stronę szafy. Wyłamał zamek i wyciągnął wszystkie znalezione tam papiery.
       Wrócił znowu do sypialni, w której Barbara z gniewną, znudzoną miną, ale niezmordowana, szastała się po podłodze, i rzucił przyniesione papiery na dywan.
       Wydawało mu się znowu, że nie ma wśród nich nic, co by wskazywało, gdzie teraz mogą być Hauk i Greifer. Wziął parę listów, rzucił na nie okiem i roześmiał się.
       - Popatrz no tutaj. - Barbara podniosła w górę jakąś fotografię. - Willrichowa w czułych objęciach jakiegoś mężczyzny, ale nie jest to jej mąż. To nie ten sam człowiek, którego fotografia wisi u niej na ścianie.
       - Dajże spokój z tymi nędznymi fotografiami ofuknął ją gniewnie Asch. - Idylle miłosne nie interesują mnie. Szukam adresu.
       Barbara podała Aschowi fotografię przysuwając się do niego jak najbliżej. - Nie masz również zrozumienia dla tkliwości - zauważyła.
       Chcąc uwagę swoją odwrócić od Barbary, Asch oglądał fotografie. Po chwili powiedział: - Człowiek ten wydaje mi się znajomy. Na pewno znam go, nie wiem tylko skąd.
       - Znasz go? - zapytała Barbara przyglądając mu się przymrużonymi oczyma. - Przecież ty nawet mnie nie znasz.
       - W takim razie jeszcze raz miałem szczęście - powiedział Asch wkładając fotografię do kieszeni.
       
       Generał Luschke stał obok czołgu i lekko uderzał ręką w skośną płytę stalową. Towarzyszący mu oficer skinął ponuro głową i powiedział: - Nie ma już benzyny.
       - A w innych wozach? - zapytał generał.
       - Ani kropli. Jeżeli jeszcze dzisiaj w nocy...
       - To niemożliwe - odparł Luschke. - Rezerwy mojej dywizji są wyczerpane. Inne źródła w moim zasięgu nie istnieją.
       - W takim razie, panie generale...
       - Zgoda - rzekł Luschke. - Niech pan wysadzi swoje trumny w powietrze.
       - Ale dynamitu nie mamy również, panie generale.
       - W takim razie zamieńcie to wszystko pociskami w kupę gruzów.
       - Nie wystarczy nam do tego amunicji.
       - To porozdzierajcie czołgi własnymi palcami. - A więc to koniec, panie generale?
       - Tak - odparł Luschke - koniec. Niech pan wyciągnie z tego wszystkie konsekwencje i postara się, by pańscy ludzie znaleźli się w bezpiecznym miejscu. Trzeba ostatecznie zakończyć tę całą sprawę. Niech pan unika obłąkańców, a jeśli uniknąć się tego nie da, likwiduje bezlitośnie tych specjalistów od ostatecznego zwycięstwa. Jeżeli już nie da się uniknąć strat, należy starać się przynajmniej o to, żeby były możliwie jak najmniejsze. Dobranoc.
       - Dobrej nocy, panie generale.
       Luschke ociągając się podszedł z wolna do swego wozu, przy którym czekali dwaj jego łącznicy na motocyklach.
       - Do koszar? - zapytał jeden z nich.
       - Światło! - zażądał Luschke. Kiedy ha ręce jego padł promień latarki kieszonkowej, generał oparł się o chłodnicę i napisał na kartce z notesu kilka zdań. Potem wyrwał kartkę, złożył ją i rzekł do jednego z łączników: - To dla Wedelmanna. Znajdzie go pan w mieście u właściciela kawiarni Ascha, tuż przy rynku.
       Łącznik zasalutował, sięgnął po kartkę, powtórzył zlecenie i ruszył z miejsca.
       - Do piechoty! - rozkazał Luschke.
       W głosie jego nie czuło się teraz zmęczenia.
       Przytłumiony gwar towarzyszący uroczystości weselnej ucichł. Rozległ się dzwonek. Po chwili zadzwoniono raz jeszcze. - Ruch tutaj jak w gołębniku - rzekł stary Asch.
       - Może to Kowalski - wyraził przypuszczenie Stamm i poszedł otworzyć drzwi.
       Po chwili wrócił w towarzystwie jego wielebności proboszcza Westhausa.
       - Nie chciałbym przeszkadzać - oświadczył proboszcz.
       - A jednak przeszkadza ksiądz - odparł stary Asch. - Skoro się jednak ksiądz proboszcz zjawił, proszę wypić z nami szklaneczkę wina za zdrowie nowożeńców.
       - Chętnie - odpowiedział Westhaus składając życzenia w kilku gładkich zdaniach. - Mam nadzieję, że możliwie w najkrótszym czasie zawrą państwo również ślub kościelny. Jestem do dyspozycji.
       - Ale chyba nie zaraz, wasza wielebność! - zawołał stary Asch.
       - Przyszedłem tutaj - rzekł proboszcz siadając na jednym z krzeseł - żeby pomówić z panem, szanowny panie Asch, o pańskim przyjacielu panu Freitagu.
       - Martwi się ksiądz o niego? Przecież nie jest ksiądz bezpośrednio odpowiedzialny za zbawienie jego duszy. Niech mi wasza wielebność wierzy - w gruncie rzeczy powodzi mu się lepiej aniżeli nam wszystkim.
       - Zna go pan dobrze, panie Asch?
       - Nie znam go wcale, jestem z nim tylko zaprzyjaźniony.
       - Czy to przyjaźń trwała?
       - Mam niepłonną nadzieję... - odparł Asch.
       
       Jak było zaplanowane, bombardier Kowalski odlał się gruntownie. Nie mógł gapić się na księżyc, ponieważ ten pożeglował w stronę mętnych, białych chmur. Oparł się więc o drzewo i czekał.
       Myślał sobie: "Ten kreisleiter grzebie się teraz w swojej budzie. Miejmy nadzieję, że się dogrzebie do kryjówki. Już się o to postara. Żyjemy w czasach, w których niejeden Niemiec chętnie poświęciłby nagromadzone w szybkim tempie bogactwa, żeby się tylko stać ubogim, szarym człowiekiem."
       W lesie padł strzał. Wkrótce po nim - drugi. Później zapanowała jeszcze większa piszą niż przedtem.
       Kowalski pomyślał: "Pistolet, prawdopodobnie pistolet 08. Odległość - około ośmiuset metrów. Te łobuzy strzelają Panu Bogu w okno, nie znudziła im się jeszcze ta gówniana zabawa. Ale jeżeli to komuś sprawia przyjemność..."
       Czekał dalej. Ziewał potężnie, rozdziawiając szeroko gębę. Kiedy mu się to znudziło, zaczął ocierać się plecami o drzewo.
       Wkrótce nadbiegł kreisleiter i z trudem łapiąc oddech, powiedział: - Wszystko w porządku, znalazłem te rzeczy.
       - Dawaj pan - zażądał Kowalski.
       - Towar za towar - powiedział kreisleiter.
       - Zawsze zgodnie z etykietą i przepisami, co? - rzekł Kowalski. Nagle chwycił ramię kreisleitera i powiedział szeptem: - Cicho!
       Nastawili uszu. Rozległy się kroki. Z lasu wyszli dwaj mężczyźni, minęli ich w pewnej odległości i udali się do domu. Znowu zabłysły dystynkcje, ale twarzy nie można było rozpoznać.
       - Bardzo interesujące - rzekł Kowalski.
       - Chodźże pan już - nalegał kreisleiter.
       - Mnie to jednak interesuje - opierał się Kowalski. - Kiedy trzech ludzi udaje się do lasu, kiedy tam padają strzały, a wraca tylko dwóch, sprawa staje się dla mnie interesująca.
       - Ale dla mnie nie, ponieważ nie mam tyle czasu co pan. Dzisiejszej nocy czeka mnie jeszcze długa droga.
       - No więc dobrze. Zawsze będę miał jeszcze czas rozejrzeć się dokładnie w tej okolicy.
       
       Volkssturm ustawił się na rynku w kiepskim szyku, w postawie pod zdechłym psem. Wskazówki zegara zbliżały się powoli do godziny dwudziestej czwartej, a gromada ludzi, która miała się stawić na godzinę dwudziestą trzecią, ciągle jeszcze nie była w komplecie.
       Kapitan Schulz pienił się ze złości i pogardy. Dowódca Volkssturmu stawał się z minuty na minutę coraz mniejszy. Za to ludzie jego zachowywali się zupełnie spokojnie, jak by ich to całe widowisko nocne nic a nic nie obchodziło.
       - Czterdzieści minut opóźnienia - warknął Schulz. - Gdzie może się zdarzyć coś podobnego?
       - U nas! - zawołał jeden ze stojących w szeregu.
       - Kto to powiedział? - zapytał Schulz szykując się do skoku.
       - Nikt - padło z szeregu i rozległ się śmiech.
       - Banda pańska - rzekł Schulz do dowódcy - jest poniżej wszelkiej krytyki. To istny chlew.
       - Za mało mieliśmy szkolenia - jąkał tamten na swoje usprawiedliwienie.
       - Już ja się o to postaram, żebyście mieli dosyć czasu na ćwiczenia - zapewnił Schulz gniewnie. - Możecie być tego pewni jak amen w pacierzu.
       Schulz stanął przed oddziałem, rozkraczywszy nogi, - Ludzie! - zaryczał potężnym głosem, który odbił się echem na pustym rynku - jesteście oddziałem ostatnim, ale nie będziecie oddziałem najgorszym. Pozostajecie pod bezpośrednim dowództwem generała Luschkego, którego rozkazy mam wam podać do wiadomości.
       Powiedziawszy to, zarządził: wzmocnione posterunki na wszystkich drogach wylotowych, wzmocnione patrole w obrębie całego miasta i okolicy, zmieniające się co trzy godziny. Wszystkie podejrzane osoby winny być zatrzymywane i odprowadzane do komendantury. Oddział naklejaczy zamelduje się u porucznika Nowaka w celu otrzymania od niego obwieszczeń.
       - Ludzie! - zawołał Schulz. - W mieście tym ogłoszony został osobiście przez generał-majora Luschkego stan wyjątkowy. A więc, jazda na posterunki!
       - Czy pozostali mogą odejść? - zapytał naiwnie dowódca Volkssturmu.
       - Co też panu przychodzi do głowy! - zaszczekał Schulz. - Pozostali będą skoszarowani. Jutro rano o piątej pobudka i później dopiero zacznie się naprawdę! Czy zostałem zrozumiany?
       Nie otrzymał odpowiedzi. Uznał, że tym gagatkom z Volkssturmu odebrało mowę z podziwu dla jego żołnierskich przymiotów. Napełniało go to dumą. Heini, przywódca Hitlerjugend, stał za nim z błyszczącymi oczyma.
       - Ludzie! - ryczał Schulz jak bawół. - Nie zróbcie panu generałowi wstydu, bo będzie z wami krucho!
       
       Gdyby podporucznik Brack - rzekł kapitan Ted Boernes do swoich gości, którzy się zasiedzieli nie mogąc rozstać się z najlepszą na świecie whisky - gdyby, powtarzam, podporucznik Brack miał istotnie przyjąć pańską propozycję, James, będę musiał uzyskać naprzód zgodę pułkownika Thompsona.
       - Może się zdarzyć - powiedział James I i uśmiechnął się do "pastora" - że nie otrzyma pan połączenia.
       - Ponieważ nie zechce go pan otrzymać! - uzupełnił James II słowa swego partnera.
       Trzej Amerykanie, rozparci w wygodnych fotelach, spojrzeli na siebie. Kapitan nie uśmiechnął się tym razem, tylko powiedział: - Plan jest oczywiście dobry, ale...
       - Tylko bez ale, kapitanie, skoro plan jest dobry.
       - Gdyby istotnie udało się nam wypuścić podporucznika Bracka w pełnym umundurowaniu jako straż przednią, mogłyby powstać niesłychane możliwości. Jeżeli będzie miał oczy otwarte i zrobi użytek ze swego rozumu, a głupcem nie jest na pewno, możemy uzyskać po prostu nieocenione dane i informacje.
       - Mielibyśmy wtedy tylko jedno do roboty: zainkasować je.
       - Będzie to wielki triumf dla pańskiego oddziału, kapitanie. Ogromny.
       - Możliwe - rzekł Ted Boernes niezdecydowanie. - Bardzo możliwe. Ale jeżeli rzecz się nie uda, Thompson rozszarpie nas.
       - Jeżeli, jeżeli...
       - Niech pan pomówi z Brackiem, kapitanie. Może tak się do tego pali, że nie będziemy już w stanie go powstrzymać. Nawet siłą. A przecież chyba nie zechce pan stosować siły wobec krewniaka pułkownika. Tego zrobić nie można.
       - Dobrze, pomówię więc z panem Brackiem - rzekł Ted Boernes. - A co zrobimy z drugim, z tym Hinrichsenem?
       - Tego - odparł James I - kupię sobie jutro.
       
       Kompania weselna w domu Ascha stała przy oknach, przez które widać było cały rynek. Dla lepszej widoczności i ze względu na obowiązujące jeszcze przepisy o zaciemnieniu wyłączono światło. Tłoczący się na rynku Volkssturm robił wrażenie trzody baranów zaskoczonej przez burzę.
       - Budujący widok! - zawołał bombardier Stamm i roześmiał się. - Pani Schulz, czy nie uważa pani, że mąż pani wygląda imponująco?
       - Jak kogut - odrzekła Lora Schulz wzruszając ramionami. - Bawi się chętnie w wojsko. Mój dwunastoletni braciszek również robił to kiedyś z entuzjazmem, ale on przynajmniej wyrósł z tego.
       - Tego właśnie, panie Asch - rzekł proboszcz Westhaus - należy uniknąć. Żeby się to jednak mogło stać, trzeba nam przede wszystkim ludzi pańskiego pokroju, którzy mają stosunki i tu, i tam. Niech je pan wykorzysta. Niech pan wyrównuje, uspokaja i wygładza wzburzone fale.
       - Księże proboszczu - rzekł stary Asch - oficjalnie jestem tutaj hitlerowcem i jako taki mogę sobie pozwolić przynajmniej na cząstkę tego, co się nam zarzuca.
       Kiedy się tak wszyscy przyglądali nieudanemu widowisku żołnierskiemu rozgrywającemu się na rynku, wszedł nie zauważony przez nikogo Kowalski i zawołał wesoło: - Wszyscy - zbiórka! Trzeba jeszcze oczyścić latryny wojenne!
       - Nareszcie! - rzekł bombardier Stamm. - Jesteś tu pilnie potrzebny.
       - Pan nie dzwonił? - zapytał stary Asch.
       - To wcale niepotrzebne - odparł jowialnie Kowalski. - Mam kilka wytrychów.
       - Jak ci się podoba ten teatr marionetek tam na dole? - zapytał Stamm bombardiera.
       - Wcale mi się nie podoba - odparł Kowalski. - Jedyne, co mi się u Schulza podoba, to jego żona.
       - A mnie się ona wcale nie podoba - powiedziała Lora krygując się i dając do zrozumienia, że zgodziłaby się ewentualnie na to, żeby Kowalski ją pocieszył. Przysunęła się nieco do niego.
       - Słuchaj no, Kowalski - rzekł Stamm pakując się między Lorę a bombardiera. - Miłość nigdy nie przestanie istnieć, ale na następną wojnę będziesz musiał poczekać jeszcze parę latek. A kto umie i lubi używać, daje zawsze pierwszeństwo rzeczom, które wydarzają się rzadko.
       - Czego ty właściwie chcesz ode mnie, ty molu kancelaryjny? - zapytał Kowalski nie bez zainteresowania.
       - Żebyś się ruszał! Żebyś brał udział w tym ostatnim tańcu. Istnieją wszelkie możliwości do prima zabawy - siedzę u samego źródła.
       - Masz rację - oświadczył Kowalski - tę, dziecinę trzeba pohuśtać. A na inne dzieci zawsze jeszcze będziemy mieli czas.
       
       Wspaniała, luksusowa willa z należącym do niej parkiem, który również znajdował się w stanie wojennego zaniedbania, była zamaskowana jako szpital zakaźny. Na dachu widniała oznaka Czerwonego Krzyża, dwie chorągwie z czerwonym krzyżem widoczne były z daleka. Przy wjeździe umieszczona była olbrzymia tablica: "Baczność! Niebezpieczeństwo zarazy! Wejście na teren zamknięty wzbronione pod najsurowszą karą!"
       Była to centrala organizacji, Soefta.
       Kapral Soeft siedział ze swymi najbliższymi współpracownikami, tym razem wyłącznie w charakterze szefa organizacji. - Nie sądzę, żebyśmy jeszcze mogli przyjąć pacjentów, mamy komplet.
       - Ale ceny rosną z godziny na godzinę.
       - Niech sobie rosną. Chyba nikt nie zrobi zarzutu, żeśmy mało żądali.
       Najbliżsi współpracownicy szefa zapewnili, że nigdy ani na chwilę nie myśleli o takim zarzucie. Nowe oferty są jednak tak pociągające, że należałoby pomyśleć o pewnym bodaj niewielkim rozszerzeniu interesu. - Można by jeszcze umieścić jednego gauleitera, również dla adiutanta reichsleitera cena nie gra już żadnej roli.
       Soeft polecił wymienić oferty. Interesowały go. Po chwili powiedział: - folwark nasz jest zapchany, tak samo jak nasze agencje transportowe i stacje benzynowe.
       - Tutaj w sanatorium dla zakaźnie chorych - zauważył podoficer sanitarny występujący w roli naczelnego lekarza  również nie ma miejsca. Jeżeli chcemy uniknąć niepotrzebnego przeładowania.
       - Chcemy tego uniknąć - oświadczył Soeft. - Ostatecznie musimy przecież mieć także miejsce dla siebie.
       Rzekomy szpital dla zakaźnie chorych był wynalazkiem wyłącznie Soefta. Składał się w zasadzie z pewnej liczby prawdziwych chorych, skrupulatnie odizolowanych, którzy z rozkoszą korzystali z komfortu i wystrzegali się jak ognia rozpytywania o szczegóły. Poza tym był tu bardzo liczny personel składający się bez wyjątku z ludzi Soefta. Kilku płacących specjalnie słone ceny "pacjentów prywatnych" z Wehrmachtu, aparatu gospodarczego i partii miało uczucie, że w tych burzliwych czasach znalazło miejsce do pewnego stopnia bezpieczne.
       - Żebym nie zapomniał - rzekł Soeft. - Obok tekstu niemieckiego trzeba będzie jutro rano umieścić taki sam napis angielski. Amerykanie omijają z daleka wszelkie choroby zakaźne. Potrzebna mi jest również mała kolekcja orderów. Muszę jeszcze nadać parę odznaczeń.
       - Wracając jeszcze do ostatniej sprawy... A więc spławimy gauleitera i adiutanta reichsleitera.
       - Wolnego - rzekł Soeft zamyślony - tylko wolnego. Może powinniśmy podjąć próbę zorganizowania nowego schronienia, niechętnie rozdarowuję całe majątki.
       - W ostatniej godzinie?
       - I tak muszę się stąd oddalić - rzekł Soeft. - Żeby zainkasować należność za kreisleitera. Zabiorę oba wartościowe obiekty, może będę je mógł gdzieś umieścić. Przygotujcie na jutro rano karetkę sanitarną, owińcie tych dwóch bandażami i wpakujcie ich do niej.
       - Koszty będą obliczone oddzielnie?
       Soeft skinął głową, - Spróbuję podrzucić ich memu dalekiemu przyjacielowi, który jest właścicielem kawiarni.
       
       Jest pan więc ostatecznie zdecydowany? - zapytał Hinrichsen i spojrzał z zainteresowaniem na podporucznika Bracka, gotowego do wymarszu. - Więc naprawdę chce się pan dać przerzucić przez przednie linie, żeby potem...
       - To jedna z wielu możliwości - odparł podporucznik. - Moim zdaniem, najbardziej honorowa.
       - Niech pan to powtórzy - domagał się zdziwiony major. - Czy naprawdę usłyszałem coś o honorze?
       - Każdy z nas rozumie teraz te słowa inaczej - odparł, podporucznik Brack. - A u nas w Niemczech, gdzie każdy kominiarz ma swój własny honor, będę mógł chyba pozwolić sobie na własne pojęcie honoru.
       - Czy tego, co pan chce uczynić, nie określa się jako zdrady?
       - Ja określam to jako czysto ludzką reakcję, panie Hinrichsen. Nie oszukam nikogo, ale będą tacy, których uchronię od bezmyślnego poświęcenia się.
       - Ważne chyba jest i to - rzekł Hinrichsen i zdrową ręką podał Brackowi pistolet - że dowie się pan, gdzie się te łotry ukryły.
       - Chyba ważne - odparł Brack.
       - Proszę nie zapomnieć - gdyby zabiegł panu drogę człowiek nazwiskiem Hauk - niech go pan pozostawi dla mnie.
       
       Podporucznik Asch klęczał wciąż jeszcze na dywanie w sypialni pani Willrich i przeglądał porozrzucane na nim dokumenty, papiery, listy, kartki i fotografie. Ale tego, czego szukał, nie znalazł.
       - Czy będziesz tam sterczał całą noc? - zapytała Barbara. Leżała w ubraniu na szerokim łożu małżeńskim i paliła papierosa. Była zmęczona, ale nie mogła spać.
       - Daj mi spokój - rzekł Asch z niechęcią.
       - A jeżeli nie chcę zostawić cię w spokoju?
       Asch udał nie bez wysiłku, że uwagi tej, jak wielu podobnych, nie dosłyszał. Jako rezultat swych poszukiwań odłożył na bok parę zdjęć. - Znam tego człowieka - powiedział. - Nie wiem tylko skąd. Znam go chyba z mego miasta rodzinnego. Na zdjęciu bowiem widnieje dom, który stoi gdzieś u nas, przypuszczalnie koło parku. Ale nie jestem tego pewien.
       - Co to w ogóle ma za sens? - zapytała Barbara, ziewnęła i wyciągnęła się na łóżku.
       - Masz rację - rzekł Asch zrezygnowany. - Po co to wszystko? Nie ma żadnego poważnego punktu oparcia. A może znowu jakaś śmieszna drobnostka odwraca moją uwagę.
       - Może byś się odwrócił - powiedziała Barbara, podniosła się nieco i zaczęła ściągać suknię,
       - Przeziębisz się.
       - Gorąco mi.
       - Idę teraz spać. Wszystko to jest zupełnie bezcelowe. Jutro rano pojedziemy do mnie do domu.
       - Zabierzesz mnie ze sobą?
       - Proszę bardzo - odparł Asch obojętnie. - Nie jestem przecież pułkownikiem Haukiem.
       - Zostań tutaj, boję się spać sama. Dokąd chcesz odejść?
       - Będę spał w pokoju pani Willrich, jeżeli masz ochotę, możesz tam do mnie przyjść.
       
       Stary Asch orientował się coraz lepiej, że uroczystości weselne z okazji ślubu Wedelmanna będą go grubo kosztowały. Liczba gości wzrastała gwałtownie, zdawało się, że pragnienie ich jest nie do ugaszenia. W jego zadymionym, gwarnym pokoju było więcej życia, niż kiedykolwiek w jego kawiarni.
       - Moi państwo - rzekł stary Asch tonem osobnika biegłego w wyrzucaniu za drzwi - jutro ostatecznie także mamy dzień.
       - Ale dziś, to dziś! - zawołał Kowalski i razem ze Stammem zabrał się do odkorkowywania dalszej baterii butelek.
       Nowożeńcy siedzieli obok proboszcza Westhausa, który pouczał ich o błogosławieństwach Kościoła. Lora Schulz słuchała nie bez zainteresowania i od czasu do czasu wzdychała czule, zwłaszcza wtedy, kiedy wzrok jej zatrzymywał się przez dłuższą chwilę na Wedelmannie. Kowalski i Stamm, złączeni w bratnim uścisku, opowiadali sobie niezawodnie pieprzne dowcipy, ponieważ od czasu do czasu rżeli jak konie.
       - Jest już bardzo późno - odezwał się stary Asch.
       - Nigdy nie jest za późno - oświadczył z namaszczeniem Westhaus.
       Około godziny pierwszej zjawił się kapitan Schulz przepełniony godnością i gniewem. Nie zwracając na razie uwagi na obecnych stanął przed swoją żoną i powiedział: - Kazałem cię wszędzie szukać.
       - No i znalazłeś mnie - rzekła Lora beztrosko. - Kiedy ja ciężko pracuję, ty się tu zabawiasz.
       - Bawi mnie ta twoja ciężka praca.
       - Niechże pan usiądzie, panie kapitanie - powiedział stary Asch usiłując nie dopuścić za żadną cenę do jakiejś awantury w swoim domu.
       - Jestem na służbie - rzekł Schulz i usiadł. W tym momencie zobaczył bombardiera Stamma. - Co wy tutaj robicie, człowieku?
       - Jestem również na służbie - oznajmił Stamm uprzejmie.
       - A wy? Czy to nie Kowalski?
       - Tak, to Kowalski. I ja jestem na służbie. Wszyscy tu jesteśmy na służbie, tylko każdy rozumie to słowo inaczej.
       
       Stary Freitag cieszył się specjalnymi względami strażnika więziennego Krawattke. Krawattke opiekował się nim jak bliskim krewnym, który ciężko zachorował i któremu nie wolno umrzeć, bo nie zrobił jeszcze testamentu.
       - Panie Freitag, czy mam przynieść jeszcze jeden czy dwa koce? Noc jest chłodna.
       - Możecie opróżnić mój nocnik, Krawattke.
       - Ależ chętnie, panie Freitag. - Krawattke schylił się usłużnie pod pryczę i wyciągnął stamtąd nocnik. Trzymał go mocno, jakby urynał był wartościową paczką. - Jak pan sądzi, panie Freitag, co teraz będzie?
       - Jeżeli pan się stąd szybko nie ulotni, nie wyśpię się.
       - Mam na myśli sytuację polityczną, ogólny rozwój wypadków.
       - To, co krzywe i wykoślawione, nie może się rozwijać, mój Krawattke.
       - Dobrze się panu śmiać, panie Freitag. Siedzi pan na właściwym koniu.
       - A pan, Krawattke, chyba na czas zmieni rumaka, nie? Krawattke wpatrywał się z ponurą miną w nocnik Freitaga.
       - Jak to mam zrobić? Poza robotą tutaj nie umiem nic innego.
       - To niewiele - zauważył stary Freitag. - Ale niech się pan uspokoi, strażnicy więzienni będą istnieli zawsze. Zmieniają się tylko więźniowie.
       - Rozumiem - rzekł Krawattke, podniesiony na duchu. - Bardzo mnie to uspokaja. Chyba jestem dobrym strażnikiem więziennym? Może nie?
       - Niechże mi pan wreszcie pozwoli zasnąć.
       - W gruncie rzeczy dobry z pana człowiek powiedział Krawattke pełen wdzięczności. - Szkoda, że nie ma tu takich więcej. - Po tych słowach ulotnił się.
       
       No tak - rzeki Greifer z zadowoleniem - mielibyśmy to wreszcie za sobą! - Postawił na stole trzy butelki szampana i przypatrywał się z dumą swemu dziełu.
       - Wyszukałem - oświadczył - najlepsze, cośmy mieli w naszych zapasach. Mumm Extra Dry, opakowany, jak gdyby to była kolia z pereł. Niosłem butelki jak noworodki, ostrożniej nie można już było. Sądzę, że temperatura będzie również odpowiednia.
       Pułkownik Hauk nie odezwał się ani słowem. Był jak zwykle blady, chłodny, pozbawiony konturów, oczy i wargi nasuwały skojarzenia z rybami. Wyglądał jak posąg, lekko skurczone ręce trzymał na blacie stołu.
       Z początku Greifer nie zauważył w zachowaniu swego pana i mistrza nic nadzwyczajnego. - Trzecia butelka, panie pułkowniku - rzekł uśmiechając się całą gębą - przeznaczona jest dla Brahma. Dzielę wszystko pięknie na trzy części, żeby nie mówił, że swojej nie dostał. - Po tych słowach wybuchnął głośnym śmiechem, przekonany, że powiedział przed chwilą kapitalny dowcip. Kiedy jednak spojrzał dokładniej na twarz pułkownika, śmiech uwiązł mu w gardle. Była to twarz, którą znał dokładnie; najmniejsze jej poruszenie mówiło mu więcej niż całe tomy. W oczach, które często patrzyły nań z zadowoleniem, czaiła się wściekłość.
       - Co się stało, panie pułkowniku? - zapytał Greifer badawczo.
       - Czy wiadomo panu, do kogo ten dom należy?
       - A skądże mam o tym wiedzieć. Nadaje się doskonale dla naszych celów, a więc podoba mi się.
       - Kiedy pan poszedł po szampana, rozejrzałem się tu dokładniej. I okazało się, że dom ten należał do kreisleitera.
       - Tam do licha! Zasrana sytuacja! - zawołał Greifer. Zrozumiał z miejsca, co to ma oznaczać. Nie mogą tu pozostać. Będzie to pierwszy spośród domów, do których Amerykanie wpakują swe nosy. - 2e się to właśnie nam musiało wydarzyć.
       - Przykra sprawa - rzekł Hauk patrząc w dal swymi rybimi oczyma.
       - Ale wyszukamy coś innego - rzekł Greifer stanowczo. - Zajmę się tym zaraz jutro rano.
       - A środki przewozowe?
       - Tam do licha! Jeszcze i to! Jak mogłem zapomnieć o naszych ciężkich bagażach. Ale dwie ciężarówki potrafię jeszcze zarekwirować, nawet gdybym całą tę dziurę miał obrócić w perzynę.
       
       Jestem tu portierem czy co? - zawołał stary Asch, kiedy znowu rozległ się dzwonek.
       - Portierem będzie pan może mógł jeszcze zostać, jeżeli pan będzie miał szczęście - rzekł Kowalski. - Niechże pan korzysta z okazji i przygotowuje się do tego fachu. Niech się pan w nim ćwiczy.
       Umęczony właściciel kawiarni opuścił huczną kompanię, która wyraźnie nie była w stanie rozstać się z licznymi butelkami zmagazynowanymi w jego piwnicy. Stary Asch z gniewem tolerował licznych, nie płacących ani grosza gości; korzystał z każdej okazji, żeby dać do poznania niepożądanym przybyszom, jaki jest wściekły. Ale nikt nie kwapił się, by na tę jego wściekłość zwracać uwagę.
       Po jakimś czasie powrócił w towarzystwie zakurzonego, przemęczonego kierowcy. - Ten przynajmniej długo tu nie pozostanie - obwieścił wyzywająco.
       Kierowca podszedł do Wedelmanna, otworzył torbę z meldunkami, wyciągnął z niej złożony we dwoje arkusz papieru i wręczył Wedelmannowi oświadczając: - Od generała Luschkego.
       - Dziękuję - odparł Wedelmann. Z pewnym ociąganiem się rozwinął kartkę, odczytał jej treść i zarumienił się jak sztubak. - Dziękuję - powtórzył, złożył starannie kartkę i włożył ją do wewnętrznej kieszeni marynarki.
       - Jak to właściwie jest? - chciał się dowiedzieć kapitan Schulz. - Czy otrzymał pan urlop z okazji ślubu, panie Wedelmann?
       - Proszę zapytać o to generała Luschkego - odparł lakonicznie Wedelmann.
       Wkrótce ktoś znowu zadzwonił. Stary Asch zaklął siarczyście, nie krępując się obecnością proboszcza Westhausa. Lora Schulz chichotała radośnie - wypiła za wiele.
       - Niech pan to zostawi, panie Asch - rzekł Kowalski wielkodusznie. - Zastąpię pana jako portier. Zresztą muszę i tak zejść do piwnicy - nasza amunicja alkoholowa zaczyna się powoli kończyć.
       - A niechże pana diabli wezmą! - zawołał za nim stary Asch.
       - Ja poproszę o lekkie mozelskie - powiedział wielebny Westhaus.
       Po niedługiej chwili Kowalski wrócił z rozpromienioną twarzą, obładowany jak wielbłąd. - Panie Asch - obwieścił radośnie - zakwaterowało się u pana siedmiu ludzi.
       - Czy nie ma pan Boga w sercu! - zawołał właściciel kawiarni z przerażeniem.
       - Oto lekkie mozelskie, wielebny proboszczu.
       - Kowalski - zaklinał go Asch - przecież to nie może być prawdą.
       - Ale jest. Siedmiu ludzi z baterii podporucznika Ascha. A ponieważ jestem strażą przednią, skierowałem ich od razu tutaj. Rozlokowali się już w kawiarni.
       - Tej nocy - rzekł stary Asch - zrobiłem najgorszy interes w całym moim życiu.
       Słowa, które generał-major Luschke napisał do Wedelmanna, miały następujące brzmienie:
       
       Drogi Przyjacielu!
       Zachowaliśmy się jak bohaterowie,
       żyliśmy jak psy, ponieważ zapomnieliśmy,
       czym jest miłość.
       Niech pan próbuje znaleźć ją i stać się
       szczęśliwszy.
       I niech pan zapomni o
       generale Luschkem.
       
       Kiedy się wydawało, że owa noc, w której wojna straciła tyle na sile, ile nie straciła w ciągu setek poprzednich nocy, powoli dobiega końca, wielu ociągało się z tym, żeby spojrzeć na nadchodzący dzień szeroko otwartymi oczyma. Jedni kochali sen, ponieważ paraliżował ich umysł, inni nie chcieli wyrwać się z oparów szaleństwa i opilstwa. Niektórzy wstydzili się. Byli wśród nich i tacy, którzy wstydzili się za innych.
       Był to dzień, który nie ujrzał już Niemiec.
       Wstający wolno dzień zobaczył więcej trupów aniżeli poprzedni, więcej pustych butelek, więcej nieruchomych twarzy. Zobaczył również pomiętą pościel, wymęczone postacie ludzkie, powyrzucane ordery i porozbijane skrzynie. Tu wyciekała benzyna, tam płynęła krew, ówdzie wódka. Jedni klęli przy wstawaniu, inni modlili się, byli tacy, którzy czynili to dlatego, ponieważ takie tylko mogli znaleźć słowa. Wielu zmuszało się, żeby nie myśleć.
       W lesie podmiejskim leżał trup płatnika Brahma. Stary Asch spoglądał z osłupieniem na straszliwy nieład, jaki kompania weselna pozostawiła w jego mieszkaniu. Proboszcz Westhaus nie potrafił się teraz modlić, więzień Freitag nie chciał tego czynić. W komendzie chrapał kapitan Schulz, a jego żona usiłowała uwieść Wedelmanna, Kowalski i Stamm leżeli w piwnicy pijani jak bele.
       W kierunku miasta zdążali podporucznik Asch i Barbara. Twarze ich świadczyły o bezsennej nocy. Ponadto zmierzali ku miastu młody podporucznik Brack z miną śmiertelnie poważną, generał Luschke, który wyczerpany do cna, kiwał się obok swego kierowcy i robił wrażenie nieprzytomnego, kapral Soeft w komfortowej sanitarce, w której znajdował się jego ostatni "towar". W stronę miasta podążały również, z dużej jednak jeszcze odległości, czołgi amerykańskie.
       Wojna chwiała się ze zmęczenia i osłabienia, ale raz jeszcze udało jej się stanąć na bezsilne nogi.
       
       W tych niespokojnych dniach James I nauczył się wstawać bardzo wcześnie. Pęd do czynu skracał mu sen. Uważał za rzecz całkowicie zrozumiałą, że James II powinien bez oporu dostosować się do tych jego nowych obyczajów.
       - Wstawaj, "pastorze"! - zawołał. - Sprzymierzeniec Hinrichsen potrzebuje nas pilnie.
       - Nie możesz tego sam załatwić, "partnerze"?
       - W myśl instrukcji kapitana Boernesa decyzje dotyczące ważnych spraw mogą być podejmowane jedynie kolektywnie.
       - Czy jesteśmy tutaj w jakiejś firmie?
       - Bierzemy udział w największym przedsięwzięciu współczesności, "pastorze". Jeszcze ciągle nie zauważyłeś tego? Nasze pełnomocnictwo in blanco opiewa na kilka milionów dolarów, Gdyby Eisenhower zechciał, mógłby przehandlować pół kontynentu,
       James II podniósł się odsuwając na bok swoje koce. - Mam wrażenie, że czytasz, "partnerze", jedną tylko gazetę, i to niewłaściwą. - Po tych słowach rozdziawił usta l ziewnął potężnie.
       - Spróbujemy wymacać tego naszego sprzymierzeńca Hinrichsena. Jeżeli będzie przydatny, a mam nadzieję, że będzie, niech sobie z tego wyciąga korzyści. Jeżeli się nie nada, kopnę go w jego gruby tyłek.
       Udali się do Hinrichsena, który spał w małym pokoiku na poduszkach rozłożonych wprost na podłodze. James I potrząsnął nim wołając wesoło: - Heil Hitler, Hinrichsen!
       Opasły Hinrichsen gapił się na obu Amerykanów zaspanymi oczyma. Potem, sapiąc, zabrał się do masowania spoconej twarzy zdrową ręką.
       - Jakże tam rana? - zapytał James II,
       - Nie będzie mi przeszkadzała.
       - Pięknie - rzekł James I i ciągnął szybko dalej: - Czy jest pan gotów włożyć mundur amerykański bez dystynkcji?
       - Jeżeli tak być musi... - oświadczył powoli Hinrichsen.
       - Jestem zwolennikiem podziału pracy - oświadczył James I w dalszym ciągu w błyskawicznym tempie. - Skoro pan przystąpił do naszej placówki służbowej, będzie nas trzech. Czym chciałby się pan zająć? Administracją, partią czy też Wehrmachtem?
       Hinrichsen myślał ciągle tylko o Hauku. Odpowiedział więc bez namysłu: - Jeżeli mogę wybierać, to Wehrmachtem.
       - Dobrze - oświadczył James I i rzucił mu arkusz papieru. - Oto schemat przesłuchiwania. Rozpocznie pan swą działalność za pół godziny.
       - Za godzinę - James II wskazał na opatrunek na ramieniu Hinrichsena. - Poza tym musi się przecież zapoznać z pracą.
       - No dobrze, jestem człowiekiem wyrozumiałym rzekł James I. - Zgadzam się na czterdzieści pięć minut.
       Opuścili Hinrichsena, który spoglądając w kierunku odchodzących znowu zaczął masować sobie twarz, po czym powoli uniósł swoje olbrzymie ciało.
       Po upływie godziny siedział w mundurze amerykańskim bez dystynkcji, leżącym na nim jako tako, w pokoju przesłuchiwań. Biurka Jamesa I i Jamesa II stały w odległości jakichś czterech metrów, tworząc dookoła niego rodzaj ogrodzenia. Obydwaj Amerykanie zachowywali się tak, jak gdyby byli szalenie zajęci i nie zdradzali najmniejszej chęci przyglądania mu się.
       James I rzucił na stół Hinrichsena trzy wielkie kwestionariusze; poza nazwiskiem rubryki były puste. - Niech pan wydobędzie z tych ptaszków, co się da - powiedział. - Niech się pan nie śpieszy, ale niech pan nie przesłuchuje nikogo dłużej niż pół godziny.
       Hinrichsen zagłębił się w odczytywaniu pytań. Było ich wiele, sporo z nich zbytecznych. Choć system był mało skomplikowany, ta zabawa w pytania i odpowiedzi stanowiła dla prymitywnych umysłów, paplających jak dzieci w szkole, mocną i niezawodną sieć. Nie ulegało wątpliwości, że dadzą się w nią złapać ogromne ilości ludzi o ptasich mózgach.
       - Czy mogę zaczynać? - zapytał Hinrichsen.
       - Jazda, proszę zaczynać! - powiedział James I. - I zwracając się z uśmiechem do Jamesa II zaproponował; - Żeby nasz nowy sprzymierzeniec nie czuł się przy pierwszych próbach nieswojo, znikniemy na czas jakiś i napijemy się czegoś.
       James II mrugnął okiem do swego "partnera", po czym wyszedł z nim razem. Za chwilę rozległ się za drzwiami ich śmiech. Hinrichsen powiedział do siebie: "Właściwie dlaczego się wycofali?"
       Niedługo jednak rozmyślał nad tą sprawą. Rzucił okiem na trzy nazwiska na nie wypełnionych kwestionariuszach i instynktownie wybrał ostatnie.
       Poprawną angielszczyzna zlecił stojącemu z obojętną miną wartownikowi amerykańskiemu, by sprowadził niemieckiego jeńca wojennego.
       Był to podporucznik liniowy, bardzo młody, wysoki i szczupły. Na twarzy jego malowała się obok czelności i strachu pogarda. Czuło się, że w każdej sytuacji, a więc i w obecnej, chce okazać swą męską wyższość.
       - Pański stopień służbowy? - zapytał Hinrichsen.
       - Może pan to zobaczyć - odparł podporucznik ostro. Zresztą powiedziałem już raz. Poza tym figuruje to również w mojej książeczce żołdu. Nie mam ochoty na powtarzanie w kółko tego samego.
       Hinrichsen przyglądał się bacznie stojącemu przed nim młodzieńcowi. Nie ma z pewnością więcej niż lat dwadzieścia. Z ławy szkolnej poszedł do koszar, stamtąd na front, potem do szkoły oficerskiej, znowu na front, a teraz wpadł w ręce Amerykanów. "Mój chłopak - myślał Hinrichsen - wyglądał tak samo i myślał podobnie, zachowywałby się zapewne w ten sam sposób. Nic innego mu nie wpoiłem, nic innego nie mogłem wpoić".
       - Co pan właściwie chce jeszcze wiedzieć? - zapytał podporucznik opornie. - Ile kwestionariuszy chce pan jeszcze wypełnić? Czy ten wczorajszy nie wystarczy?
       Na ustach Hinrichsena pojawił się umęczony uśmiech.
       - Czyżby śmiał się pan ze mnie? - zapytał ostro młody podporucznik.
       - Zawracanie głowy - rzekł Hinrichsen. I pomyślał: "Stąd ten gest Jamesa I, który miał pozory takiej wielkoduszności: Ťżeby się pan nie czuł nieswojoť!" Było najzupełniej oczywiste, że James przydzielił mu po prostu trzech jeńców, z których dnia poprzedniego wydusił zeznania wedle wszystkich - prawideł sztuki. Teraz miało się okazać, czy zeznania, które zdobędzie Hinrichsen, będą się dokładnie pokrywały z tymi, które wymusił rutynowany James.
       - A więc - rzekł Hinrichsen, lekko rozbawiony - nie traćmy więcej czasu. Stopień wojskowy? Kiedy nadany? Od kiedy w wojsku? Jaka jednostka?
       Młodzieniec odpowiadał mrukliwie. W pewnej chwili powiedział: - Staje mi to już w gardle. Czy sądzi pan, że to zabawne przeżuwać ciągle te same odpowiedzi? - Potem zapytał z całą swobodą: - Czy jest pan właściwie Niemcem?
       - Nie pana rzeczą jest pytać - tylko odpowiadać.
       - A więc jest pan Niemcem! Zaraz to sobie pomyślałem.
       Hinrichsen zagryzł wargi i chwycił się za zranione ramię. Triumfująca czelność tego bubka sprawiała mu niemal fizyczny ból. W jego oczach pojawiły się chłodne błyski.
       - Czy jest pan ranny? - zapytał młodzieniec. - Wypadł pan zapewne z jeepa albo wpadł pod koła kuchni rozwożącej gulasz.
       Hinrichsen położył na stole swe potężne pięści. Po chwili rozluźnił palce, westchnął głęboko i jak gdyby z ulgą. Opuściło go dręczące zakłopotanie, które towarzyszyło mu w pierwszej fazie przesłuchania.
       - Jest pan bardzo młody, podporuczniku. A młodość nigdy nie bywa na wojnie zawadą. Nie wiedział pan jednak, co począć ze swoim rozumem, a to na dłuższą metę nie wychodzi na dobre. Ciągle pan jeszcze nie rozumie, co się z pańskimi Niemcami stało. Ojczyzna, mój młodzieńcze, stała się kandydatką na samobójczynię.
       - Chce mnie pan przesłuchiwać, czy też pragnie pan ze mną dyskutować, panie rodaku?
       - Pewnego razu, młodzieńcze, byłem świadkiem przesłuchiwania na Wschodzie rosyjskich jeńców wojennych przez oddział specjalny.
       - Procedura była zapewne dokładnie taka sama jak przy przesłuchiwaniu niemieckich jeńców wojennych przez rosyjskie oddziały specjalne.
       - Może, nie wiem. Może, bo przecież na wojnie wszystko jest możliwe. Tak czy owak jeńcy mieli jedynie odpowiadać. Kiedy tego nie czynili albo też ociągali się z odpowiedzią, walono ich kolbami karabinów w plecy. Ile takich uderzeń wytrzymałby pan? Pewien Rosjanin wytrzymał trzydzieści dwa. Potem zwalił się z nóg, oblano go zimną wodą i zaraz przesłuchiwano dalej.
       - Dobrze już, dobrze - - rzekł opryskliwie podporucznik.
       - W partii?
       - Nie.
       "Zgadza się - pomyślał Hinrichsen - jest na to za młody. Szkoła, potem wojna, potem drut kolczasty, na nic więcej nie było w tym jego młodym życiu miejsca".
       - Czy był pan oficerem wychowawczym?
       - Tak jest. Batalion II, J.R. 343.
       - Czy etatowym?
       - Nie, pomocniczym. Etatowi są dopiero w dywizji i wyżej. "I to się zgadza" - pomyślał Hinrichsen, uzupełnił swoje notatki, raz jeszcze przerzucił książeczkę żołdu młodzieńca.
       - Zna pan niejakiego pułkownika Hauka?
       - Nie.
       - Szkoda - rzekł Hinrichsen i zwolnił go.
       Drugi oficer, kapitan wojsk lotniczych, wydawał się pod względem politycznym, co oznaczało w tym wypadku - pod względem stosunku do hitleryzmu, całkowicie nie zapisaną kartą. Był zawodowym żołnierzem o przeciętnej inteligencji i dobrej kondycji. Orientował się doskonale w przepisach, zachowywał postawę bez zarzutu.
       Odpowiadał poprawnie i uprzejmie, dokładnie tak, jak należało odpowiadać przełożonym. A ponieważ Amerykanie należeli teraz do tych, którzy mu mogli wydawać rozkazy, uważał ich za przełożonych, czemu ostatecznie nie można było odmówić logiki.
       - Zna pan niejakiego pułkownika Hauka?
       - Bardzo mi przykro, ale nie znam. Znam jedynie kapitana Haukwitza...
       - Szkoda - rzekł Hinrichsen. - Może pan odejść.
       Trzeci oficer, porucznik, zbliżył się z uniżoną miną. Gdyby miał kapelusz, uchyliłby go z pewnością. Uśmiech jego podobny był do uśmiechu małych urzędniczków trzęsących się o swoje posady. Poruszał się jak na gumowych podeszwach.
       Hinrichsen postawił mu te same pytania, co jego poprzednikom. Od kiedy w wojsku? Odpowiedź: rezerwa, powołany, niemilitarysta. W partii? Nic, skądże znowu, nigdy, nigdy by tego nie zrobił, raczej był zawsze przeciw. Oficer wychowawczy? Nigdy o tym nie myślał, przeciwnie, wprosi przeciwnie, całym sercem był po stronie ludzi 20 lipca.
       Hinrichsen przerzucił w milczeniu książeczkę żołdu stojącego przed nim oficera. Potem zajął się przerzuceniem książeczki broni, którą ten układny jegomość również miał przy sobie. W rubryce "przebieg wyszkolenia" widniało bardzo starannym pismem: "4-7.-25.7. Grafenberg".
       Hinrichsen nie podnosił oczu i nie patrzył już na słowo "Grafenberg". Zastanawiał się głęboko, co ma uczynić, wiedział bowiem przypadkowo dokładnie, co się za słowem "Grafenberg" kryje. Grafenberg była to nazwa zamku w okolicach miasta Kassel. Odbywały się tam kursy specjalne dla oficerów, którzy- później wchodzili w skład lotnych sądów doraźnych. Sądy te zajmowały się gorliwie produkowaniem trupów. W rezultacie tej produkcji drogi odwrotowe ozdobione były powieszonymi na stryczkach trupami żołnierzy, na których piersiach widniały tabliczki: "Byłem tchórzliwą świnią - zawiodłem zaufanie Führera."
       - Czy coś jest nie w porządku? - zapytał porucznik z zatroskaną miną.
       - Zna pan niejakiego pułkownika Hauka?
       - Nie - wybębnił porucznik. - Na pewno nie.
       - Dobrze już. Może pan odejść.
       Hinrichsen spojrzał w stronę drzwi, za którymi zniknął potulny przeciwnik hitleryzmu, wyszkolony w specjalnej katowskiej szkole. W uszach Hinrichsena ciągle jeszcze brzmiały słowa walecznego męża. To nagłe, jak gdyby w przerażonej defensywie wypowiedziane podwójne zaprzeczenie, gdy zapytał o Hauka, to: nie, na pewno nie!
       Drzwi, na które Hinrichsen ciągle jeszcze spoglądał w zamyśleniu, otworzyły się. Zjawili się w nich z zaciekawionymi minami James I i James II. - No cóż, sprzymierzeńcze, jakież pan osiągnął rezultaty?
       - Jest wśród nich oficer wychowawczy, figura zresztą podrzędna.
       - Doskonale - rzekł James I z uznaniem. - Zgadza się jak najdokładniej. - James II skinął głową, jak gdyby jego potwierdzenie było nieodzownie potrzebne.
       - Kto z panów - zapytał Hinrichsen - przesłuchiwał już tych ludzi, których ja przesłuchiwałem przed chwilą?
       - Oczywiście ja - odparł James I nie bez dumy i zupełnie nie krępując się. - A może myślał pan, że pozwolimy panu zajmować się tymi potworami bez uprzedniego ich przesłuchania?
       - Przypuszczałem, niestety - rzekł Hinrichsen sucho - że się panowie na swoim interesie do pewnego stopnia znają.
       - Co to znaczy? - zapytał James I, dotknięty do żywego.
       - Znaczy to chyba - rzekł uprzejmie James II - że jesteś w jego oczach matołem.
       - Trzeci oficer, którego będę nazywał w przyszłości porucznikiem Grafenberg, otrzymał specjalne przeszkolenie dla tak zwanych lotnych sądów doraźnych.
       - Naprawdę? - zapytał James I ze zdumieniem.
       - Niech pan zostawi tego człowieka mnie - zażądał Hinrichsen. - Mam wrażenie, że jego pamięć, jeżeli chodzi o nazwiska, wymaga gwałtownie odświeżenia. Czy otrzymam tego człowieka?
       - Darujemy go panu - powiedział wielkodusznie James I uśmiechając się do "pastora". Nie posiadał się z zachwytu, że zdobył tak, jego zdaniem, cennego współpracownika.
       
       W ciągu jednej nocy generał-major Luschke stał się w mieście najbardziej znienawidzonym człowiekiem. Przeklinano go niemal tak często, chociaż nie z  tak głębokim przekonaniem, jak führera.
       Przy każdym niemal rozkazie kapitan Schulz powoływał się na generała; dzielni przedstawiciele Volkssturmu przysięgli sobie, że go nigdy nie zapomną.
       Kiedy generał spał jak zabity w koszarach, wyczerpany do cna kłopotami i trudnościami ostatniej nocy, Schulz rządził się w jego imieniu jak szara gęś.
       - Heini - powiedział do przywódcy Hitlerjugend, spotkawszy go w komendanturze wczesnym rankiem po pijatyce weselnej u Ascha. - Heini, chodzi teraz o to, żeby pokazać...
       - Tak jest - odparł Heini, przepojony uczuciem miłości ojczyzny - teraz okaże się, czy jesteśmy naprawdę narodem panów.
       - Teraz, mój synu - oświadczył Schulz, któremu z przepicia kołowaciał język - chodzi o to, żebym był o godzinie siódmej trzeźwy, ponieważ na tę godzinę zarządziłem z polecenia pana generał-majora Luschkego zbiórkę Volkssturmu. Obudź mnie kwadrans przed siódmą.
       Piętnaście minut przed siódmą Heini próbował obudzić swego bojowego dowódcę wrzaskami i potężnymi porcjami wody. Niedoświadczony w obcowaniu z żołnierzami z krwi i kości, potrzebował do tej operacji pełnych trzydziestu minut, ponieważ raz po raz udawało się Schulzowi onieśmielić go.
       Dopiął wreszcie celu o godzinie siódmej trzydzieści pięć. Schulz przeszedł przed frontem "swoich ludzi" nie ogolony, chwiejąc się na nogach. Z początku ganił wszystko, poczynając od niedostatecznie wyczyszczonych butów, kończąc na fryzurze. Prędko mu się to jednak znudziło, a poza tym zorientował się, że nikt nie bierze tych jego nagan do serca, nikt nie odczuwa strachu, nie mówiąc już o respekcie.
       - Chlew, istny chlew - mruczał. - Sami półżołnierze. - Potem oświadczył swemu wiernemu Heiniemu: - Słuchaj, no, mały, żebyś tylko nie brał sobie przykładu z tej wojskowej ferajny.
       - Z pewnością tego nie zrobię - odparł Heini. - Przykładem dla mnie jest führer.
       - Jak chcesz - mruknął Schulz.
       - No i oczywiście pan, panie kapitanie - zapewnił Heini wiernopoddańczo.
       - Cieszy mnie to, mój chłopcze - rzekł Schulz i przez kilka sekund rozkoszował się wzniosłym uczuciem, że jest podziwiany.
       Potem, rozkraczywszy nogi, stanął znowu przed ponurymi, pyskującymi volkssturmowcami i zawołał: - Ludzie! Mamy do odwalenia ciężką robotę. Razem, ufając w... w dowództwo, spełnimy nasze zadanie. - Generał-major Luschke oczekuje i żąda od każdego z was, by spełnił swój obowiązek aż do...
       - Aż do ostatniego tchnienia - powiedział cicho, ale z zapałem stojący za nim Heini.
       - Aż do tej chwili, kiedy już nie będzie musiał tego swego obowiązku spełniać.
       - Kiedyż to nastąpi? - zapytał jeden ze stojących w szeregu.
       - O tym decydować może jedynie i wyłącznie pan generał-major Luschke - obwieścił Schulz.
       Ludzie z Volkssturmu pomrukiwali ponuro. Dowódca ich odwrócił się i przyglądał im się bacznie. Nie zwracali na niego najmniejszej uwagi.
       - Ludzie! - zawołał Schulz. - Chodzi teraz o obronę ojczyzny, kobiet i dzieci. Kto się chce przed tym cofnąć?
       - Ja - mruknął jeden z szeregu, ale tak, że mógł go usłyszeć tylko stojący obok niego.
       - Przede wszystkim - obwieścił Schulz - przystąpimy do zakładania zapór przeciwczołgowych na wszystkich drogach odległych od miasta o trzy do pięciu kilometrów, oczywiście z wyjątkiem dróg dla pieszych. Daję wam sześć godzin czasu. Pan generał-major Luschke spodziewa się, że terminu tego w żadnym wypadku nie przekroczycie.
       - Czy wolno zapytać - wmieszał się dowódca Volkssturmu - skąd weźmiemy potrzebny budulec?
       - Z tartaków! - obwieścił Schulz.
       - Są już od szeregu dni nieczynne. Zapasy drzewa zostały zużyte przeważnie na potrzeby wojska. A resztki zapasu zarekwirowała ubiegłej nocy ludność.
       - Zredagować wezwanie do ludności! - rozkazał Schulz. - Kradzież drzewa, zwłaszcza budulca, będzie w przyszłości karana w trybie doraźnym. Tym, którzy zabrane drzewo zwrócą, gwarantuje się bezkarność. Urządzić punkt zbiórki drzewa!
       - Nie ma takiego durnia, który by tego usłuchał - powiedział z przekonaniem jeden z szeregu.
       Schulz, któremu jak nieodłączny cień towarzyszył młodzieniec hitlerowski Heini, spiorunował gadatliwego wojaka wrzeszcząc: - Macie może wątpliwości co do ducha obronnego naszego społeczeństwa?
       - Skądże znowu - odparł spiesznie spiorunowany.
       - Zameldujecie się później u mnie - zarządził Schulz. - Generał-major Luschke wymierzy wam karę, zrozumiano? No tak! Może jeszcze któryś ma ochotę narazić się generałowi?
       Nikt takiej ochoty nie zdradzał, co Schulza zresztą nie dziwiło. - To wszystko? - zapytał chwytając się za głowę, która go straszliwie bolała. Czyżby Kowalski albo Stamm poczęstowali go wczoraj w nocy nie najprzedniejszym alkoholem? Jeżeli istotnie tak było...
       - Ale ciągle jeszcze nie mamy drzewa na te zapory przeciwczołgowe - pozwolił sobie zauważyć pochopnie dowódca.
       - Tam do licha! - zawołał Schulz. - W takim razie weźcie deski, które macie przed nosem. To z pewnością wystarczy.
       - A może wyrąbać drzewa w lasku miejskim? - zapytał jeden z szeregu.
       - Dobrze. Jeżeli o mnie chodzi, możecie ściąć drzewa stojące na rynku. Najważniejsze, żeby do godziny trzynastej zapory przeciwczołgowe były gotowe.
       - Ale przecież mamy teraz już godzinę ósmą! - zawołał zrozpaczony dowódca starając się za wszelką cenę zachować właściwą postawę. - A osiem i sześć to jest czternaście.
       - Nic mnie to nie obchodzi! - wrzasnął Schulz. - Godzina trzynasta, ani minuty później. Czy to moja wina, że straciliśmy tu całą godzinę na idiotyczne pytania. A więc - trzynasta! A po południu poćwiczymy sobie trochę w terenie, z pięściami pancernymi i w ogóle! No, a teraz jazda, zniknijcie mi z oczu!
       Schulz wszedł do gmachu komendy, młody hitlerowiec Heini dreptał za nim. - Przynieś mi piwa, mój synu - powiedział Schulz. - Ale butelkowego. I żeby było zimne jak lód. Pamiętaj, Heini, o starej żołnierskiej maksymie: zwalczać kaca tylko alkoholem.
       Podczas gdy Heini węszył po okolicy, żeby zaaportować butelkę piwa, Schulz wypełniał wolne chwile zalewaniem za skórę sadła porucznikowi Nowakowi i podległemu mu oddziałowi kwaterunkowemu, - Czy wykazy są wreszcie w porządku? - zapytał, - Właściwie jak gdyby w porządku - zapewnił Nowak. - Gówno! - wrzasnął Schulz. - Jak gdyby w porządku - to gówno! Muszą być w porządku nie "jak gdyby", ale naprawdę. Nowak pracował ze swoimi ludźmi przez całą noc. Jego wykazy kwaterunkowe urosły w sposób niespodziewany. Czysto teoretycznie jego placówka służbowa "obejmowała" teraz pięć razy tyle kwater, ile dnia poprzedniego. - Można istotnie powiedzieć, panie kapitanie - zapewniał głęboko urażony Nowak - że robiliśmy wszystko, co tylko jest w mocy ludzkiej...
       - Gówno! - zawołał Schulz niełaskawie. - Nie chodzi o to, co pan może zrobić jako człowiek, lecz jako żołnierz. Zrozumiano?
       Nowakowi odebrało mowę, utkwił wzrok w ziemię. Jego podwładni, żołnierze, pomocnicy i urzędnicy obojga płci, woleli udawać, że nic nie słyszą, o niczym nie wiedzą. Wiedzieli, że ten Nowak to bałwan, ale w gruncie rzeczy poczciwy chłop. Wiedzieli również, że Schulz to także bałwan, tylko porywczy, wybuchowy, wskutek czego lepiej unikać z nim zbliżenia czy też bezpośredniego kontaktu.
       Schulz przerzucał pobieżnie wykazy kwaterunkowe. - Otóż i mamy! - zawołał po chwili. - Gdzie jest wykaz zakwaterowań w domu Ascha?
       - O tym, panie kapitanie, nie wiedziałem...
       - Oczywiście! - zawołał Schulz z lubością. - Znowu pan nic nie wiedział. A ja, ja mam wszystko wiedzieć, co? Znowu się pan na to zdaje. A może paskuje pan do spółki z tym ananasem Aschem?
       - Ależ panie kapitanie! - zawołał Nowak, szczerze przerażony.
       - Prawie na to wygląda! - triumfował Schulz. - Ale nie jestem taki, o nie! Daję panu okazję oczyszczenia się od podejrzeń. - Po tych słowach Schulz rzucił wykazy kwaterunkowe porucznikowi Nowakowi pod nogi i oddalił się.
       Młodzieniec hitlerowski Heini sprokurował tymczasem butelkę piwa, o którą polecił się postarać kapitan. Rozłożył na biurku czcigodnego dowódcy białą serwetkę, postawił na nim świeżo umytą szklankę, butelkę i stanął z boku.
       - Tylko jedna? - zapytał Schulz i sięgnął po butelkę.
       - Trzy dalsze - odparł Heini krztusząc się niemal z dumy - leżą na lodzie.
       - Brawo, mój synu - powiedział Schulz z uznaniem. - Rozwijasz się. Masz jednak niemałe zalety, Heini. Materiał z ciebie na podoficera, a może nawet na oficera.
       Dziecinna twarz Heiniego nabrała barwy dobrze dojrzałego pomidora. Patrzył rozpromieniony na Schulza, jak gdyby sam führer siedział przed nim na tronie. Był przeświadczony, że żyje w wielkiej epoce, nie mógł ze szczęścia wykrztusić ani słowa.
       - Podejdź bliżej, mój synu - wezwał go Schulz. - Usiądź koło mnie. Powiedz no, czy tam, gdzieś dostał te cztery butelki piwa, jest tego jeszcze więcej?
       - Tak jest - odrzekł Heini.
       Schulz skinął z zadowoleniem głową. - Możesz wypić jedną butelkę - oświadczył. - Pozwalam ci na to w drodze wyjątku.
       Heini przyniósł sobie butelkę piwa i wypił szklankę. Wydawało mu się wstrętne, ale uważał, że to piwo pasuje go na mężczyznę. Czuł się zaszczycony, a czym są bóle brzucha wobec poczucia, że się dostąpiło wielkiego zaszczytu.
       - Tak - rzekł Schulz i odstawił na bok pustą butelkę. - Sytuacja jest poważna.
       - Tak jest - potwierdził młodzieniec hitlerowski Heini. - Jak za czasów Fryderyka Wielkiego. Ale Fryderyk zwyciężył mimo wszystko, ponieważ nie był tchórzem.
       - Zgadza się  rzekł Schulz. - I ja o tym czytałem. Ale dopóki ma się ludzi, na których można się zdać, ludzi takich jak ty, Heini, nic nie jest jeszcze stracone.
       - Może się pan zdać na nas wszystkich - zapewnił Heini. - Na mnie i na moich dwudziestu trzech kolegów.
       - Liczę na to - rzekł Schulz sięgając po nową butelkę. - Widzisz, mój synu, tkwię po uszy w robocie. A nie mogę przecież być równocześnie wszędzie. Potrzebni mi więc są ludzie, którzy mnie w pewnym stopniu pośrednio zastępują, którzy za mnie mają otwarte oczy i uszy. Zrozumiano, mój synu?
       - Jeszcze niezupełnie - odparł z zapałem Heini,
       - Uważaj dobrze, mój synu - powiedział Schulz i łyknął znowu masę piwska. - Nasi volkssturmowcy to z pewnością dzielni chłopcy, ale nie są oddani sprawie ciałem i duszą. Budują teraz chyba pułapki i zapory przeciwczołgowe.
       - Tak jest - wybębnił służbiście Heini.
       - Chciałbym jednak wiedzieć, mój Heini, jak przebiega praca, gdzie robota rozwija się pomyślnie, a gdzie utyka. Potrzebuję więc obserwatorów, sprawozdawców, niech będzie - wywiadowców. Krótko mówiąc, potrzebni mi są ludzie, na których mógłbym polegać.
       - To znaczy my - zawołał Heini z entuzjazmem.
       - Zgadłeś - rzekł Schulz i otworzył trzecią butelkę. Po chwili zaczął wraz z nic nie przeczuwającym Heinim omawiać system dozoru. Na razie żaden z nich nie uświadamiał sobie, że chodzi tu o najzwyczajniejszy system szpiclowski.
       
       Kolumna dostała się, jak się zdawało, w ślepy zaułek. Składała się z najrozmaitszych elementów oblepionych brudem i błotem, wznosiła gęste kłęby pyłu. Nie miała ani początku, ani końca, nie miała też ani dowódcy, ani marszruty. Prawie każdy, kto się razem z nią posuwał, wystawił sobie sam rozkaz marszu. A brzmiał on: "Człowieku, szukaj bezpiecznego schronienia."
       Wydawało się, że ta ruchoma taśma strachu zatrzyma się za chwilę. Kierowcy pojazdów, jadący automatycznie jeden za drugim, nacisnęli hamulce i pojazdy zatrzymały się. Niektórzy z nich zaczęli kląć straszliwie, ale żaden nie miał na razie zamiaru cokolwiek przedsięwziąć.
       Również podporucznik Asch zgasił swój silnik i osadził na miejscu motocykl z przyczepą. Zsunąwszy czapkę na kark otarł swą zabrudzoną twarz. - Jeżeli tak pójdzie dalej  powiedział - będziemy musieli stracić na pozostałe pięć kilometrów dobre pięć godzin.
       - Co się teraz znowu stało? - zapytała Barbara nerwowo.
       - Utknęliśmy w miejscu.
       - Czy nie możesz wyminąć kolumny?
       - Nie mogę. Przy całej mojej zręczności dałem się zamknąć.
       Podporucznik Asch wysiadł, rozprostował nieco zesztywniałe nogi i rzucił okiem na kolumnę. Wyglądała jak robak o gigantycznych rozmiarach, który stara się z trudem i męką przedrzeć przez szosę. - Wędrówka narodów - mruknął Asch - musiała być w porówaniu z tym niewinną imprezą.
       - Jeżeli zostaniemy tutaj jeszcze trochę - powiedziała Barbara - dogonią nas Amerykanie.
       - Ucieszą się twoim widokiem. Bądź wielkoduszna, nie żałuj im tej przyjemności.
       Barbara podniosła się z niechęcią. Była opatulona w stary, zabrudzony płaszcz wojskowy, którego zbyt długie rękawy musiała zawinąć. Mała jej głowa ginęła niemal pod olbrzymim hełmem stalowym. Zaczęła szukać lusterka, ale go nie znalazła; nie znalazła również swej torebki, którą położyła obok siebie. Nerwowość jej wzrastała.
       - Tylko spokojnie - powiedział Asch i skinął jej głową. - Wkrótce wyswobodzimy się z tego grzęzawiska.
       - Czy naprawdę będę mogła u was pozostać? - zapytała.
       - Gdy cię mój ojciec zobaczy, wywiesi napis: "Serdecznie witamy!"
       - A twoja żona?
       - Prawdopodobnie otoczy ten napis własnoręcznie splecioną girlandą z kwiatów - powiedział Asch ze złośliwym uśmiechem, po czym zostawił ją samą i ruszył wzdłuż kolumny. Miał wrażenie, że natknął się na tabor cygański. Prawie nie widać było wozów amunicyjnych ani transportów broni, wszędzie piętrzyły się skrzynie i worki. Wyglądało tak, jak gdyby wojna pragnęła zakończyć się gigantycznymi ćwiczeniami w przeładunku. Udział wojskowych sił kobiecych w tym przedsięwzięciu, które można by nazwać "zmierzchem bogów", był znaczny.
       Na skrzyżowaniu Asch wykrył przyczynę powstałego korka; olbrzymia ciężarówka zablokowała całą szosę. Obok niej stały z bezradnymi minami dwie dziewczyny z wojskowej służby pomocniczej i płakały. Jakiś żołnierz stał obok chłodnicy, odlewał się bez żenady i klął na czym świat stoi.
       - Wyjcie, płaczcie, małpy zielone! - wymyślał. - Póki wam benzyna nie zacznie spływać z oczu, na nic się to wszystko nie zda.
       Podporucznik Asch momentalnie zorientował się w sytuacji. Olbrzymiej ciężarówce właśnie na skrzyżowaniu zabrakło benzyny. Stała teraz nieruchomo na podobieństwo dobrze funkcjonującej zapory. Asch podszedł do następnego pojazdu i zapytał: - Możecie dać trochę benzyny?
       - Ani kropli - odrzekł zapytany kierowca bez namysłu i w dalszym ciągu żuł swe salami metrowej długości.
       - W takim razie skiśniecie tutaj.
       - Wcale nie - odparł kierowca. - Jeżeli ta bania przede mną w ciągu trzech minut nie ruszy się z miejsca, wpakuję ją do przydrożnego rowu. - Po tych słowach dalej gryzł z rozkoszą swe salami.
       Zanim Asch zdecydował się na to, aby siłą zdobyć potrzebną benzynę, przez obojętnie stojącą masę przedarł się jakiś oficer; Asch poznał po głosie podporucznika Bracka. Brack wlał prawie pełny kanister, który wlókł ze sobą, do zbiornika benzynowego ciężarówki. Żołnierz stojący obok ciężarówki zbliżył się ze zdumioną miną i przestał kląć.
       Asch stanął obok bardzo zajętego Bracka i zapytał: - Czy umie pan latać, Brack, bo przecież chyba inaczej nie wydobył się pan z kotła.
       Brack spojrzał ze zdumieniem. - A pan - powiedział po chwili - jest w dalszym ciągu zwolennikiem żółwiego tempa Przypuszczałem, że już dawno jest pan w domu.
       - I chciał mnie pan odwiedzić?
       - Chcę dotrzeć do generała Luschkego.
       - Mogę pana zabrać. Tam w tyle mam motocykl z przyczepą.
       - Przyjmuję z podziękowaniem. Do tej pory wiozła mnie ciężarówka, ale, jak się zdaje, całą jej ambicją jest jazda wyłącznie na pierwszym biegu.
       - Z pewnością nie wie, dokąd i po co jedzie, porusza się tylko siłą dawnego przyzwyczajenia.
       Trafione w samo sedno - powiedział Brack. W tym potwierdzeniu usłyszeć można było ton pożałowania, goryczy i niemal pogardy. - Wojna przedłuża się automatycznie tylko siłą przyzwyczajenia.
       - A z jakiego powodu pan ją sobie przedłuża, Brack, przecież chyba panu jest to najmniej potrzebne.
       Beczące dziewczyny z Wehrmachtu zbliżyły się. Były nie upudrowane, widać było, że ręka fryzjera dawno już nie tknęła ich włosów.
       - Panie podporuczniku - powiedziała jedna z nich - co będzie z nami?
       - Możecie teraz kontynuować swą jazdę - oznajmił Brack uprzejmie. - Z benzyną, którą nalałem, będziecie mogły ujechać jakieś sto kilometrów.
       - Ale dokąd mamy jechać, panie podporuczniku?
       - Nie stawiajcie nam takich pytań - powiedział Asch. - Zapytajcie o to swoich bezpośrednich przełożonych.
       - Przecież żadnego już tu nie ma!
       - W takich wypadkach - rzekł Asch - najpraktyczniej jest zamknąć sklepik.
       - Moje słowa - wmieszał się żołnierz, który wiózł beczące dziewczyny. - Mówię to od trzech dni. Myślicie, że ktoś da nam schronienie? Traktują nas jak zadżumionych, nie możemy nigdzie wylądować.
       Brack i Asch spojrzeli na siebie i kiwnęli głowami. W mig się zrozumieli. Wepchnęli ciężarówkę, którą jechały obie dziewczyny, na podwórze najbliższej zagrody i zakwaterowali je w niej. Oczywiście siłą.
       Potem udali się do przyczepy Ascha. Podporucznik Brack przywitał Barbarę z zachowaniem wszystkich form towarzyskich. - Mam nadzieję - rzekł - że nie sprawię pani zbytniego kłopotu.
       - Kiedy nastanie pokój - powiedział Asch - będzie się pan mógł zreważnować. Od czasu do czasu będę sobie pożyczał pańskiego mercedesa.
       Kiedy nieskończenie długa kolumna znowu ruszyła, Asch odłączył się od niej, skierował motocykl na pole i zaczął przedzierać się przez skiby. Barbara i Brack, z trudnością utrzymujący się na swych miejscach, trzęśli się jak jabłka przesypywane w sortowni.
       Zbliżyli się do miasta. Asch koncentrując całą uwagę na drodze, którą jechał, nawet mu się bliżej nie przyjrzał i nie odczuwał radości z powrotu do domu. Kolumna znowu stanęła, na głównej szosie ludzie z Volkssturmu pochłonięci byli wznoszeniem zapory przeciwczołgowej.
       - Ładne rzeczy - rzekł Asch i zahamował. - Zdaje się, że u nas w domu ogarnęła dziadków chęć zabawienia się w wojnę.
       - Stać! - zawołał względnie energicznie jeden ze spóźnionych wojaków. - Przejazd zamknięty.
       - Odłóż rydel - powiedział Asch - albo dostaniesz nim po krzyżach.
       - Stać albo będę strzelał! - ryknął bohater tyłów.
       - Chyba w spodnie! - ryknął nie mniej głośno Asch.
       - Alarm! - zawołał obrońca miasta bawiący się w wojnę. Volkssturmowcy, przerażeni tym okrzykiem, przerwali swą robotę. Jeden odłączył się od grupy i podszedł do przyczepy motocykla.
       - Czy to przypadkiem nie młody pan Asch? - zapytał.
       - Ależ oczywiście, we własnej osobie, ty stara łazęgo.
       - To cudownie - odparł tamten. - Ojciec pański bardzo się ucieszy, ale tędy przedostać się pan nie może, chyba piechotą. Taki jest rozkaz dowódcy.
       - Wyście chyba wszyscy tutaj powariowali - oświadczył Asch z przekonaniem. - Wasze miejsce w knajpie, a nie w okopach.
       Teraz zainterweniował podporucznik Brack. Wstał ze swego miejsca, podszedł do volkssturmowca, który uzurpował sobie tutaj stanowisko dowódcy, stanął bezpośrednio przed nim i zapytał go uprzejmie: - Może wiadome wam jest, gdzie się znajduje generał Luschke. Musimy dotrzeć do niego jak najprędzej. Należę do jego sztabu.
       - To - oświadczył volkssturmowiec bez namysłu - oczywiście zupełnie inna sprawa. Koszary artylerii. - Po tych słowach rozkazał swym kolegom z ostatniego poboru: - Przepuścić!
       Brack uśmiechnął się do Ascha i znowu zajął miejsce na przyczepie oświadczając: - Uprzejmością, panie kolego, można dalej zajść.
       - Nawet w domu wariatów - odparł podporucznik Asch, dał gazu i przez powstały wyłom ruszył pędem w stronę rodzinnego miasta.
       - Czy najpierw wypijemy coś na powitanie u mego starego - zapytał Asch w czasie jazdy - czy też pańska tęsknota za Bulwą nie da się już opanować?
       - Proszę, jeżeli to możliwe, pojechać naprzód do koszar artylerii - powiedział Brack uprzejmie.
       Podporucznik Asch skinął głową, zatoczył łuk dookoła śródmieścia i po piętnastu minutach wylądował przed starymi koszarami. Były bardziej puste, niż oczekiwał. Przed budynkiem sztabowym stało tylko kilka ciężarówek z odznaką dywizji generała Luschkego. Zadumany wartownik przy bramie nie zwracał na nikogo" uwagi. Widocznie sam nie wiedział, po co w ogóle stoi na posterunku.
       Mimo pomrukiwań Barbary Asch zostawił ją w przyczepie.
       Wszedł wraz z Brackiem do budynku sztabowego, ruszył w kierunku pokojów, które wskazywała odznaka dywizji. Żołnierze spojrzeli na nich ze zdumieniem, kiedy kazali się zameldować u szefa sztabu.
       Nie musieli długo czekać. Szef sztabu zjawił się natychmiast, podszedł do nich, stanął przed Brackiem, wyciągnął doń rękę i powiedział: - Człowieku, istoto boża, jakiż to diabeł pana niesie?
       Brack uśmiechnął się uprzejmie, cofnął się nieco w bok i zapytał szefa sztabu: - Zna pan podporucznika Ascha?
       - Oczywiście - odparł oficer podając rękę Aschowi. - Znam beniaminków generała nie tylko z nazwiska. Powiedzcie mi jednak, panowie, bohaterowie finału, czego wy tu właściwie szukacie?
       - Chcieliśmy spojrzeć na pańskie mądre oblicze - odpowiedział beztrosko Asch. - A potem raz znowu popatrzeć w oczy naszemu generałowi, jak o tym piszą w czytankach.
       - Moje zadanie - oświadczył zachowując poprawne formy podporucznik Brack - zostało właściwie wykonane. Zgodnie z rozkazem baterię Ascha rozwiązano, a my dwaj przebiliśmy się. Proszę o dalszy przydział.
       Szef sztabu usiadł i niedbałym ruchem ręki wezwał obu oficerów, żeby uczynili to samo. - Nie liczyliśmy się z pańskim powrotem, podporuczniku Brack.
       - No i teraz jest pan bardzo zmartwiony, co? - zapytał Asch z uśmiechem.
       - Generał był pewien, że pan...
       - Że co?
       - Dajmy temu spokój - oświadczył ostro szef sztabu. - Najlepiej, żeby pan pomówił ö tym z generałem...
       - Zaraz?
       - Na razie nie, generał śpi. Był przez dwa dni i dwie noce bez przerwy w drodze, więc wypoczywa teraz. Może pan zrobić to samo, podporuczniku Brack.
       - Nie jestem zmęczony - odparł Brack - mogę natychmiast przystąpić do pracy.
       - A co ja mam robić? - zapytał Asch. - Także pójść spać?
       - Jeżeli pan chce, to bardzo proszę.
       - Co się tu właściwie dzieje? - zapytał Asch. - Jak wygląda ostatnia bitwa? Czy wreszcie zbliżamy się do ostatecznego zwycięstwa?
       - Jesteśmy tuż przed nim - odparł szef sztabu zmęczonym głosem. - Generał stara się pozostawić przyzwoity bilans. Żadnych wykroczeń! Po sporządzeniu inwentarza zlikwidować obóz.
       - Czy był pan kiedyś prokurentem? - zapytał Asch uprzejmie.
       - Zgadł pan - odpowiedział szef sztabu. - I znowu chcę gdzieś zostać prokurentem, o ile to możliwe, aż do końca mego życia.
       - Amen! - zawołał Asch.
       - A więc generał - powiedział zastanowiwszy się podporucznik Brack - jeżeli dobrze zrozumiałem, rozwiązuje planowo dywizję.
       - Tak jest. Jego rozkazy brzmią następująco: nie przelewać więcej krwi, zniszczyć broń, rozwiązać poszczególne jednostki. Kto chce uniknąć niewoli, niechaj to uczyni. Ale wszystko z namysłem, planowo, w uporządkowany sposób.
       - Brawo! - szepnął Brack.
       - Coś się tutaj nie zgadza - wyraził swe powątpiewanie Asch. - Volkssturm pracuje całą parą i wznosi zapory przeciwczołgowe.
       - Gdzie? - zapytał szef sztabu ze zdumieniem.
       - Tutaj! Pod nosem generała. Te ananasy pracują przy głównych szosach jak na akord.
       - Wykluczone! - zawołał szef sztabu. - Zupełnie wykluczone. Zarządzenia takiego nigdy nie wydano.
       - A może, delikatnie mówiąc, chodzi tutaj o nieporozumienie. Dzisiaj cała masa idiotów tkwi w mundurach.
       - Musiał się pan chyba pomylić, podporuczniku Asch. Nie może pan ocenić sytuacji ogólnej. Może chodzi po prostu o jakiś manewr maskujący dla wprowadzenia w błąd.
       - Może - odparł Asch. -- W maskowaniu i mydleniu oczu celujemy. My, dobrzy Niemcy, od czasu do czasu wyprowadzamy w pole samych siebie. Ale ja na pańskim miejscu przekonałbym się osobiście, czy w zasięgu pańskiej władzy nie buszują obłąkańcy albo chytrusy.
       - Oczywiście - powiedział szef sztabu - oczywiście zbadamy tę sprawę. Trzeba się upewnić. Ale niewiele sobie po tym obiecuję.
       - Na takiego też pan wygląda - rzekł Asch i uśmiechnął się przyjaźnie.
       
       Bombardier Kowalski chwiejąc się wstał, zmrużył oczy pod wpływem szarego światła poranku, złapał się oburącz za głowę i jęknął. - Nigdy więcej żadnych uczt weselnych! - mruknął. Potrząsnął głową, która go straszliwie bolała. Zobaczył obok łóżka, na którym leżał, opróżnioną do połowy butelkę wódki. - Tam do licha! - zawołał z obrzydzeniem, sięgnął po butelkę i pociągnął z niej. Oddychał szybko przez szeroko otwarte usta.
       Człowiek, leżący obok niego w ubraniu, podniósł się również i powiedział: - Miejmy nadzieję, że się udusicie!
       Bombardier wstrzymał oddech nie zamykając ust. Ku swemu zdumieniu poznał w sąsiedzie Wedelmanna. - Skąd się pan tu wziął? - zapytał naiwnie.
       - Gdyby rozum wasz, Kowalski, był równie wielki jak wasza bezczelność...
       - Chwileczkę - powiedział Kowalski masując sobie energicznie skórę na głowie - niech mi pan pozwoli zebrać myśli. Jeżeli mnie pamięć nie zawodzi, obchodził pan wczoraj wieczorem wesele, panie Wedelmann. A może mam pana tytułować kapitanem?
       - Zostawcie tego kapitana - rzekł Wedelmann niezbyt uprzejmie.
       - Powoli, tylko powoli - odparł Kowalski. - A więc wczoraj wieczorem obchodził pan wesele, obchodziliśmy je do późnej nocy, dlaczegóż więc śpi pan teraz w moim pokoju? O ile mi wiadomo, noc poślubną spędza się zazwyczaj...
       - Panie Kowalski - powiedział Wedelmann zniecierpliwiony - to nie ja śpię w pańskim pokoju, ale pan w moim.
       - Pięknie... Mnie to wszystko jedno, ale dlaczego pan nie śpi u swojej młodej żony?
       - Tam już śpi ktoś inny.
       - Nie! - zawołał Kowalski otwierając szeroko oczy. Nawet jego wyprowadziło to z równowagi. - Jakże to możliwe?
       - Pytacie jeszcze o to! - powiedział Wedelmann gniewnie. - Przecież to wy jesteście wyłącznym winowajcą.
       - Ja! - Kowalski cofnął się nieco z przerażoną miną. - Przecież nie byłbym w stanie żonie człowieka, człowieka... Pan wie, panie Wedelmann, że nie mam o sobie zbyt wysokiego mniemania, ale coś podobnego - nigdy! Nawet w stanie najwyższego opilstwa.
       - Idiota! - zawołał Wedelmann z lekkim uśmieszkiem.
       - Ta koleżeńska forma zwracania się do mnie jest mi bardzo miła - zapewnił Kowalski. - Ale niewiele mi to pomoże. Wiem tylko, żem się uchlał jak świnia. Pod hasłem: "Zażywaj wojny, pokój będzie straszny!" Jeżeli chodzi o drobiazgi, to ich nie pamiętam, musiałem się wyłączyć mniej więcej koło czwartej.
       - Wpakujcie łeb do zimnej wody - rzekł Wedelmann. - Woda stoi na komodzie.
       Bombardier Kowalski powlókł się do miski napełnionej wodą, wpakował do niej łeb i przede wszystkim zaczął żłopać wodę, jak by był krową. Trwało to parę sekund. Ilekroć łapał powietrze, pojękiwał rozkosznie i zarazem boleśnie.
       - Ubiegłej nocy - zaczął mu opowiadać Wedelmann mniej więcej około piątej rano, oświadczyliście, że jesteście oglądaczem trupów i idziecie spać.
       - Oglądacz trupów, spanie? - rozważał Kowalski z bezmyślną miną. - Jak mogłem wpaść na to? Co ma piernik do wiatraka!
       - Skądże ja mam to wiedzieć? W każdym razie oglądacz trupów Kowalski domagał się, żeby mu pozwolono spać tu w domu Ascha. Wiecie, z kim chcieliście pójść spać?
       - Chyba nie z pańską żoną! - zawołał Kowalski z przerażeniem.
       - Gdybyście tego spróbowali, nie leżelibyście tutaj, lecz w szpitalu.
       - No, no! - powiedział Kowalski uspokajająco. - Więc z kim chciałem spać?
       - Z panią Lorą Schulz.
       Kowalski gwizdnął przeraźliwie i kiwnął głową. - Niezły gust - oświadczył z przekonaniem.
       - Ale pani Schulz nie chciała już albo nie mogła pójść do domu, a wy, Kowalski, ryczeliście na całe gardło, że chcecie się nią zaopiekować.
       - To do mnie podobne.
       - Wydawało się, że pani Lora Schulz godziła się na to. W każdym razie nie odpowiedziała, na pańską propozycję odmownie.
       - Więc kto, do licha, wmieszał się do tego i wpakował swe łapy?
       - Stary Asch.
       - Ten człowiek jest moim śmiertelnym wrogiem - oświadczył Kowalski tonem niemal uroczystym.
       - Ostatecznie stary Asch nie mógł ryzykować tego, żeby jego mieszkanie stało się czymś w rodzaju kwatery dla miłosnych parek; chyba to rozumiecie. A ponieważ nie chcieliście spać w kawiarni, w której biwakuje kilku żołnierzy z baterii Ascha, ponieważ pletliście bez końca o swojej przyjaźni z podporucznikiem Aschem i nalegaliście gwałtownie, by was traktowano jako miłego gościa, nie pozostawało nic innego, jak położyć was ze mną. Wobec tego żona moja musiała poprosić do swego pokoju Lorę Schulz.
       - Tam do licha! - zawołał Kowalski i kilkakrotnie zanurzył łeb w misce z zimną wodą. - Bardzo mi przykro, żem panu za-świnił noc poślubną, ale najwięcej żal mi samego siebie. Zawsze tuż przed oddaniem strzału coś staje na drodze i z całego interesu zostają nici. Tak było w ciągu całej wojny. Czy pamięta pan tę szykowną dziewczynę z zespołu rozrywkowego, tam w Rosji? Cała armia paliła się do niej! Ale kto dotarł prawie do samego centrum? Ja! W każdym razie byłem tuż przed ostatnią przeszkodą, kiedy nagle zjawił się...
       - Naprawdę nie macie innego tematu do rozmowy? I nic innego do roboty? Przecież chyba istnieją jakieś inne zajęcia.
       - Rozumiem - rzekł Kowalski. - Rozumiem. Za chwilę wycofam się z pola bitwy, ale kogo mam tu przysłać? Może panią Lorę Schulz?
       - Wynosić się! - powiedział Wedelmann niemal dobrotliwie.
       - Kiedy tak sobie rozmyślam, dochodzę do przekonania, że to nie stary Asch trzymał mnie z dala od okazałej Lory Schulz, lecz pan!
       - Żeby już tu was nie było, oglądaczu trupów. Ale to już, bo inaczej staniecie się trupem, którego inni będą mogli oglądać.
       - Teraz nareszcie wiem! - zawołał Kowalski. - Teraz nareszcie wiem, dlaczego udzieliłem sobie tego honorowego tytułu. - Bombardier Kowalski pozbierał swoje manatki i zasalutował z przesadną sprężystością. - Oglądacz trupów Kowalski odmeldowuje się! - zawołał. Potem wyszedł jeszcze nieco chwiejnym krokiem, ale już w dobrym humorze.
       Naprzód ruszył w kierunku wozu meblowego firmy Soeft stojącego w bocznej uliczce. Kierowca spał w szoferce, lecz zobaczywszy bombardiera okazał natychmiast gotowość ruszenia z miejsca.
       - Czy mistrz Soeft był już tutaj? - zapytał Kowalski. Widząc, że nie znający niemieckiego obrońca ojczyzny gapi się na niego jak cielę na malowane wrota, wielko-niemiecki bombardier, który dużo podróżował na koszt państwa, rzucił mu kilka słów po francusku.
       - Ni, ni - powiedział zgermanizowany kierowca. - Soeft tu nie być. Żaden Soeft. Nic.
       - Spij słodko dalej, urocze polskie pacholę. Nie rozumiesz mnie? Kusze, chłopcze, kusze! No, widzisz! Kiedy mówię po francusku, rozumieją mnie nawet skolonizowani Polacy. Oto skutki edukacji, mój Stanisławie.
       Kowalski pożegnał uśmiechającego się głupawo kierowcę i wybrał się na poranny spacer. Przeszedłszy przez rynek minął ulicę Göringa i SA, pozostawił za sobą wyjątkowo parszywie wyglądający plac Streichera i skierował się na ulicę Hindenburga. Tam przeszedł z największym spokojem koło domu numer trzynaście, obrzuciwszy tylko jego fasadę przelotnym spojrzeniem, po czym w tempie przyspieszonym, jak gdyby miał do załatwienia pilny interes, wszedł do lasku podmiejskiego.
       Znalazłszy się tutaj usiadł na jednym z pni i zaczął zastanawiać się, co ma począć dalej. Zmrużywszy oczy utkwił wzrok w ziemię i obliczał coś w wielkim skupieniu. Potem powiedział do siebie: - Poszli z pewnością prosto jakieś osiemset metrów.
       Potem zaczął szukać jak wyżeł węszący trop. Pochyliwszy się natrafił na wąską ścieżkę. Nie odrywając oczu od śladu szedł nią jakieś dziesięć minut, potem zatoczywszy szeroki łuk znalazł się w głębi lasu. Zgniłe liście z ubiegłej jesieni oblepiały jego buty. Po jakichś czterdziestu minutach znalazł to, czego oczekiwał. Na skraju polany w krzakach leżał trup żołnierza. Kowalski przyjrzał mu się dokładnie, po czym pochyliwszy się nad nim stwierdził, że są to zwłoki płatnika. Na plecach w okolicy karku widoczne były ślady dwóch kul.
       Kowalski wyciągnął trupa z krzaków i zaczął go gruntownie przeszukiwać. Człowiek ten nie był ofiarą rabunku. W kieszeniach jego znajdowały się wszystkie przedmioty, które uczestnik wojny pełniący względnie wysoką funkcję zwykł mieć przy sobie, a mianowicie: korkociąg, scyzoryk, drobne pieniądze, karty do gry, fotografie, prezerwatywy, ołówki, chustka do nosa. Bombardier Kowalski natrafił również na portfel. Grubo wypchany. Tkwiło w nim kilka paczek banknotów, obok których leżały dokumenty i dwa, wyraźnie dwa, dowody osobiste. Oba wystawione były na nazwisko Brahm. Jednym była książeczka żołdu, którą żołnierze mieli obowiązek nosić zawsze przy sobie, drugim legitymacja wystawiana cywilom.
       - A więc ten biedak nazywał się Brahm - powiedział Kowalski w zamyśleniu. - Chociaż zdaje się, że ten biedak był cwanym lisem, zabezpieczył się na wszelkie sposoby. Brahm - płatnik, Brahm - geometra. Kowalski uśmiechnął się. - Geometra to niezły zawód - mruknął - w każdym razie na okres przejściowy. - Trzymał oba dowody w swych ogromnych łapskach. Po chwili powiedział: - To zawód dla mnie - i wpakował dokumenty do kieszeni. Uczyniwszy to zawlókł trupa w krzaki i przykrył go pieczołowicie gałęziami. Potem ruszył przez lasek na ulicę Hindenburga. Ustawiwszy się pod drzewem, paląc papierosa za papierosem, obserwował dom numer trzynaście. Ale nie dojrzał nikogo; pod domem na ścieżce prowadzącej do ogrodu stał jedynie samotny wojskowy samochód osobowy.
       Kiedy Kowalski wrócił do miasta, czekał już na niego przy swym meblowym wozie kapral Soeft. Przywitał go jak brata, za którym się długo tęskniło i którego chciałoby się wziąć w ramiona. Potem Soeft zaprezentował swemu partnerowi handlowemu kierowcę - volksdeutscha. Pan kierowca miał rozpromienioną minę, jak gdyby brał udział we wspaniałej zabawie i był jej główną atrakcją.
       - Czyś zauważył? - zapytał Soeft. - Obdarzyłem mego trabanta jeszcze jednym orderem, a mianowicie Wojennym Krzyżem Zasługi z mieczami, oczywiście pierwszej klasy. Jak widzisz, mam szeroki gest.
       - Istotnie - zawołał Kowalski ze zdumieniem i dotknął nowiusieńkiego metalowego krzyża; pod wpływem tego dotknięcia owoc, który odpadł daleko od polskiego drzewa, zamienił się w coś na kształt bohaterskiego posągu. - Słuchaj, ten cieszy się, jak gdyby dostał drugą dziurę w tyłku.
       - Mamy czas - powiedział Soeft. - Musi jeszcze załatwić coś dla mnie, a wtedy kolej na Krzyż Niemiecki w złocie. Mam jeszcze tego siedem sztuk.
       - Czy mógłbym dostać dwa?
       - Ile tylko chcesz. A interes dla mnie załatwiłeś?
       - Jasne. Czy, jak było umówione, dostanę teraz moje procenty?
       - Nie!
       - Powiedz to jeszcze raz, ty cętkowana świnio.
       - Nie, nie dam ci umówionych procentów. Dostaniesz więcej.
       - Soeft! - powiedział Kowalski z nieufną miną - ile ma mnie to kosztować?
       - Zrobimy razem jeszcze jeden interes, na którym znakomicie się obłowisz.
       - Cóż to za interes, ty odyńcu zatracony?
       - Kowalski - powiedział Soeft rozdzierająco tkliwym głosem - przecież jesteśmy starymi kolegami.
       - Nie zawracaj mi tym głowy. Kiedy taki handlarz dusz jak ty mówi o koleżeńskości, to musi się szykować jakieś potężne świństwo.
       - Drogi mój Kowalski, jesteś przecież bardzo zaprzyjaźniony z właścicielem kawiarni Aschem.
       - To mój śmiertelny wróg! - wrzasnął Kowalski. - Dziś w nocy zepsuł mi przygodę miłosną. Pomyśl tylko: ta jędrna Lora Schulz leciała na mnie jak mucha na lep, chciała mnie gwałtem zaciągnąć do swego łóżka, a tu zjawia się ten Asch...
       - Kowalski - przerwał Soeft, który ciągle jeszcze hołdował zasadzie, że czas to pieniądz. - Muszę ulokować dwóch osobników. Jeżeli mi w tym dopomożesz...
       - Jeszcze dwóch bandytów?
       - Człowieku! - zawołał Soeft błagalnie. - Cóż to za bandyci? Bardzo czcigodni ludzie, jeżeli siła ich charakteru odpowiada ich kapitałowi. Jeżeli wszystko gładko pójdzie, mój Kowalski, zarobisz ładny mająteczek.
       - Czy kreisleiterzy mogą tyle wybulić? - zapytał Kowalski nie bez zainteresowania.
       - Jeden jest gauleiterem - rzekł Soeft z dumą człowieka interesu. - Kiedy? ludzie tego gatunku nie mają pieniędzy, jest to dowodem, że obrali zły zawód. Ale, mój drogi przyjacielu, to luminarz.
       - Jakiś dozorca robotników przymusowych? A może dostawca towarów do obozów koncentracyjnych albo organizator transportów Żydów?
       Soeft uśmiechnął się szeroko. - Mój gauleiter to prawdziwy
       przyjaciel ludzkości. Zapewniał mnie o tym długo i szeroko. Kierowcy wolno było zawsze palić jego cygara; ciotkę swojej żony zamężną z pół-Żydem uchronił od pracy w fabryce amunicji; przespawszy się z okazji podróży służbowej z pewną paryską kurewką wypłacił jej dobrowolnie podwójną taryfę i nawet zrezygnował z zadenuncjowania jej, chociaż należała bezspornie do obcej rasy. Oto jakim był przyjacielem ludzkości.
       - Można by spróbować - powiedział Kowalski po namyśle. - Może naprawdę się opłaci.
       Soeft był uradowany, ale już po chwili zaczęły się w nim budzić wątpliwości. Gotowość Kowalskiego wydała mu się nieco za szybka i na pewno za wczesna, bo przecież nie zapytał nawet o wysokość swego udziału. Ta okoliczność wzmogła nieufność Soefta do maksimum. - Gdybyś mnie chciał wpakować w kabałę, Kowalski...
       - Skądże znowu - odparł tamten z miną świętoszka. - Jesteśmy przecież starymi kolegami.
       
       Porucznik Greifer wszedł do gabinetu komendanta garnizonu posuwistym, rześkim krokiem, złożył krótki ukłon Schulzowi i powiedział: - Pozwoli pan, jestem Grafenberg.
       - Czego pan chce? - zapytał z niechęcią kapitan Schulz. Prawie nie zwracał na przybysza uwagi. Gapił się na pocztę, która dziś rano nadeszła raz jeszcze okrężnymi drogami. Był z niej wielce niezadowolony. Miał powody do gniewu i narzekania na los, ponieważ wśród listów w dalszym ciągu nie było pisma z awansem na majora.
       - Przybywam - oświadczył porucznik Greifer, który przybrał sobie nazwisko Grafenberg, co figurowało również w jego nowym dowodzie osobistym - z polecenia mego szefa, pana pułkownika Hochheima.
       - Chwileczkę - powiedział kapitan Schulz, zostawił niemile zdumionego przybysza i pośpieszył do przedpokoju, w którym siedział bombardier Stamm, pochłonięty czyszczeniem paznokci za pomocą potężnych nożyc kancelaryjnych.
       - Stamm - zapytał Schulz wyzywająco - czy to cała poczta?
       - Oczywiście.
       - Nie zatrzymaliście żadnego listu?
       - Ależ panie kapitanie - pozwolił sobie odpowiedzieć Stamm z dostojnym oburzeniem.
       - Miałem na myśli listy na przykład do poprzedniego komendanta. Albo listy do dowódcy dywizjonu zapasowego.
       - Żadnego takiego listu nie widziałem odparł Stamm z rosnącą ciekawością. - W myśl rozkazów pana kapitana cała tutejsza poczta idzie przez naszą komendę. Czy pan kapitan czeka na ważny list?
       - Można tak powiedzieć - warknął Schulz, który wyłaził ze skóry, żeby zakończyć wojnę w randze majora. Było to jego najgłębsze i do pewnego stopnia ostatnie życzenie. Jeżeli się spełni, to cokolwiek się stanie, będzie znosić swój przyszły los z godnością. Z godnością, która przystoi majorowi.
       - Czy pan kapitan oczekuje listu z biura personalnego Naczelnego Dowództwa? - zapytał Stamm, który już coś wyczuł.
       - Gówno to was obchodzi! - ryknął Schulz brutalnie, kierując się ku wyjściu.
       - Panie kapitanie - oświadczył uprzejmie Stamm - prawdopodobnie będzie dziś poczta jeszcze raz, po południu.
       - Skąd o tym wiecie?
       - W myśl informacji urzędu pocztowego poczta popołudniowa jest w drodze. Czy jednak dotrze...
       - Stamm - zażądał Schulz - poruszcie niebo i piekło, żeby sprawa z tą pocztą była w porządku. Poczta to rzecz ważna. Wszyscy żołnierze czekają na nią, na znak życia od swoich najdroższych. Nie wolno im sprawiać zawodu. Dla żołnierza poczta jest równie ważna jak wyżywienie, a może nawet jeszcze ważniejsza.
       - Rozumiem - odparł bombardier powstrzymując się z trudem, żeby nie wybuchnąć śmiechem.
       - Najlepiej będzie, jeżeli zajmie się tym osobiście porucznik Nowak. I tak nie ma nic do roboty.
       - Zbiera kości. Wyleciał od Ascha jak z procy, kiedy usiłował wpakować swój nos do jego kwatery.
       - Czyżby stary Asch się odważył?
       - To nie stary, lecz młody Asch. Właśnie niedawno powrócił i Nowak wpadł wprost w jego ramiona.
       - Tego już dostanę! - zawołał Schulz starając się zamienić złość w energię. - I jak jeszcze dostanę.
       - Właściwie kogo? Porucznika Nowaka czy podporucznika Ascha?
       - Obu! - wrzasnął Schulz i wyszedł zatrzaskując gwałtownie drzwi. Wpadł jak oszalały lew do kancelarii, w której stał porucznik. Wydawało się, że chce zaskoczyć przybysza, ale tamten nawet się nie cofnął. Schulz pohamował więc swe zapały. - Ciągle jeszcze jest pan tutaj! - zawołał z niechęcią.
       - Nie miałem jeszcze okazji przedłożenia swojej sprawy - powiedział porucznik Greifer-Grafenberg z rzadko u niego spotykanym opanowaniem.
       - W takim razie niech pan przedkłada - rzekł Schulz rozsiadając się w fotelu.
       - Nazwisko moje Grafenberg - oświadczył Greifer zachowując nienaganną postawę; jedynie ręce drżały mu nieco i miało się wrażenie, że zacisnąłby je chętnie w pięści.
       Schulz gapił się na leżące na stole nie otworzone listy. Po chwili zapytał opryskliwie: - No i cóż dalej?
       Greifer-Grafenberg zamknął na chwilę oczy. Zacisnął ręce w pięści, aż kostki pobielały, ale zachowywał w dalszym ciągu nienaganną postawę i głos jego miał uprzejme brzmienie. - Jestem adiutantem pana pułkownika Hochheima, który ma do wykonania zlecenie specjalne.
       - To niech je wykonuje.
       - Niestety, straciliśmy nasze samochody - dwie ciężarówki.
       Schulz nacisnął gwałtownie dzwonek. Stamm zjawił się natychmiast. - Zabierzcie to wreszcie ze stołu - zawołał Schulz wskazując z obrzydzeniem na stos listów.
       - Tak jest - powiedział Stamm i zabrał papiery. Schulz, któremu to przyniosło pewną ulgę, zwrócił się znowu do przybysza. - A więc stracił pan swoje samochody. Cóż robić, miał pan pecha.
       - Pan pułkownik Hochheim - oświadczył Grafenberg-Greifer tracąc coraz bardziej panowanie nad sobą - prosi o dostarczenie dwóch ciężarówek średniej wielkości, czterech żołnierzy i benzyny względnie materiałów pędnych do diesla na trzysta kilometrów.
       - I to wszystko?
       - To wystarczy - rzekł Greifer-Grafenberg i głęboko odetchnął.
       - Panie kolego, czy uważa pan, że jestem tutaj świętym Mikołajem?
       - W ciągu godziny - oświadczył porucznik zginając nieznacznie kolana. - Najpóźniej.
       - Może pan czekać aż do sądnego dnia - rzekł Schulz przekonany o swej bezgranicznej w stosunku do tamtego wyższości. - Ode mnie nie dostanie pan nawet guzika od spodni.
       - Zwracam pańską uwagę - powiedział Greifer ostro - że pan przeszkadza w wykonaniu naszego zadania.
       - Zadanie pańskie - rzekł Schulz dufny w swoje stanowisko służbowe, daleko idące pełnomocnictwo i wyraźnie wyższą rangę - gówno mnie obchodzi.
       - To się dopiero pokaże - rzekł porucznik, teraz już wyłącznie jako Greifer - kto tu jest gównem.
       - Co takiego? - zapytał Schulz przekonany, że się przesłyszał.
       - Jeżeli najpóźniej w ciągu godziny nie otrzymamy tego, czego żądamy, będzie pan wisiał - oświadczył groźnie Greifer.
       - Jak pan w ogóle ze mną mówi? - zapytał Schulz zbity z tropu.
       - Tak jak należy mówić z sabotażystami i zdrajcami, nie inaczej.
       Greifer był teraz znowu całkowicie sobą. Patrzył na Schulza, jak by ten miał już stryczek na szyi.
       - To już szczyt wszystkiego - wycharczał Schulz.
       Greifer wyciągnął z kieszeni zegarek, porównał jego czas z czasem zegarka, który nosił na ręku, po czym spojrzał na zegar ścienny.
       - W ciągu sześćdziesięciu minut - powiedział. - Ani o minutę później.
       - Każę pana zamknąć! - ryknął Schulz.
       Greifer wzruszył jedynie ramionami, potem wyszedł zatrzaskując drzwi tak gwałtownie, że Schulza dreszcz przeszedł.
       Kapitan Schulz potrzebował kilku minut, by znowu odzyskać panowanie nad sobą. Zaczął donośnym głosem domagać się swego młodzieńca hitlerowskiego, Heiniego, ale Heini był w drodze. Potem równie donośnym głosem zażądał, żeby się zjawił porucznik Nowak, ale i ten znajdował się w drodze. Dygocący z gniewu Schulz, zdecydowany na wszystko, kazał się połączyć z generałem Luschkem. Zgłosił się szef sztabu.
       - Dobrze, że się pan zgłasza oświadczył Schulzowi. Uprzedził mnie pan.
       - Czy mogę mówić z panem generałem?
       - Bardzo mi przykro, ale to teraz niemożliwe. O co to chciałem pana zapytać, panie kapitanie? Aha! Czy stosuje się pan dokładnie do wytycznych ustalonych przez generała?
       - To dla mnie żelazobeton - zapewnił Schulz.
       - Czy to prawda, że kazał pan wznosić zapory przeciwczołgowe?
       - Tak jest. Zapory i pułapki.
       - Jaka z tego ma wyniknąć korzyść, panie kapitanie?
       - Przecież to odpowiada zupełnie intencjom pana generała - wybębnił Schulz.
       - Nie sądzę - odparł szef sztabu. Zapory i pułapki przeciwczołgowe w obecnej chwili i w tej sytuacji - to po prostu dziecinada.
       - Mamy również miny oraz pięści pancerne, to na pewno wystarczy.
       Szef sztabu odpowiedział po upływie dłuższej chwili:
       - Panie kapitanie Schulz, proszę nie wydawać żadnych dalszych zarządzeń i proszę być do dyspozycji generała.
       - Jak mam to rozumieć? - zapytał Schulz tracąc kontenans.
       - Obawiam się, że zrozumie pan to dosyć szybko - odparł szef sztabu i odłożył słuchawkę.
       
       Twoi ludzie - powiedział stary Asch do swego syna - nie mogą się przecież panoszyć w moim domu.
       - Szynka twoja - zauważył Herbert Asch i odkroił sobie kawał grubości palca - jest wyraźnym dowodem, jak strasznie ciężka była dla ciebie wojna.
       - Narażamy się niepotrzebnie na trudności, mój Herbercie - próbował przekonać syna stary Asch.
       - Przecież to jeszcze nic w porównaniu z tymi trudnościami, które wyście nam zgotowali.
       - Herbercie - zapytał stary Asch niemal uroczyście - czyżbyś chciał twierdzić, że to ja rozpocząłem wojnę?
       - Nie miałeś do tego sposobności - odparł Herbert Asch badając palcami twardość leżącego przed nim salami. - Ale zarobiłeś nieźle na wojnie i ani jednym słowem nie potępiłeś tych wszystkich świństw i nikczemności.
       - Przyznasz chyba, mój chłopcze, że byłem zawsze wyraźnym i zdecydowanym przeciwnikiem hitleryzmu. Zawsze...
       - Tylko w gębie, mój ojcze, i to tylko wobec trzykroć wypróbowanych przyjaciół. I zawsze przy drzwiach zamkniętych.
       - Nie rozumiesz mnie - powiedział stary Asch niespokojnie i spojrzał błagalnie na zajadającego syna. Wyłowił z kieszeni spodni dużą, śnieżnobiałą chustkę do nosa i otarł nią czoło. - Nie jestem bohaterem, zajmuję się handlem. A dla kogóż to, twoim zdaniem, robiłem te interesy?
       - Dla mnie! To już zużyta płyta, mój ojcze, umiem ją na pamięć.
       - Ale tak w istocie było, Herbercie! Siostra twoja Ingrid wstąpiła po śmierci Vierbeina do Wehrmachtu, wyszła tam za mąż za sprężystego oficera hitlerowca i jest dla interesu stracona. A ciebie zawsze uważałem za swego następcę.
       - Sądzisz naprawdę, ojcze, że ta wojna zatrzyma się przed twoją kawiarnią?
       - Przecież jest właściwie jak gdyby zakończona, Herbercie.
       - Może - odparł Herbert Asch i odkroił potężny kawał kiełbasy - może wojna doszła do mety. Ale to jeszcze nie oznacza jej końca. To tak jak przy wyścigach łodzi motorowych - zanim się zdąży zatrzymać silnik, łodzie już są daleko poza metą.
       - Robiłem wszystko, co mogłem, a przez twego teścia, starego Freitaga, zabezpieczyłem sobie tyły.
       - Czy razem wymyśliliście sobie ten interes?
       - Jest to nam zupełnie niepotrzebne, rozumiemy się bez wielkich słów.
       - Chcę mieć nadzieję, że się pod tym względem nie mylisz, ale wiedz, że Freitag to uparta sztuka; upór ten uważa chętnie za silny charakter.
       - Nie ma zmartwienia - powiedział stary Asch z przekonaniem. - Pomogłem mu, kiedy go mieli wpakować do obozu koncentracyjnego, więc i on mi pomoże, gdyby mnie chcieli capnąć. Czym się naprawdę martwię - to twoim nastawieniem.
       - A mnie niepokoi jedynie mój apetyt - rzekł Herbert Asch przełykając potężną pajdę chleba z ogromną ilością kiełbasy.
       - Przygotowałem wszystko jak najstaranniej - ciągnął Asch. - Żona twoja i dzieci przebywają na wsi. Piwnica była pełna, dom pusty. Żadnego personelu, żadnego ruchu - zamknięte aż do odwołania. Byłem sam w twierdzy i czekałem na ciebie. Potem zjawił się Wedelmann ze swoją narzeczoną. Pięknie, powiedziałem sobie, niech zostaną. Zrobił niejedno dla ciebie, dlaczegóż nie miałbym się mu zrewanżować.
       - Szlachetny z ciebie człowiek! - wykrztusił Herbert Asch.
       - Potem zjawił się Kowalski. Znowu przymknąłem oko. Przecież ostatecznie to twój przyjaciel. I oto nagle nastąpił najazd szczurów. Ledwie zdążyłem się obejrzeć, w domu zaroiło się od ludzi, których przedtem nigdy nie widziałem. W każdym łóżku śpi najmniej po dwóch, a w kawiarni na dole rozłożyła się cała twoja bateria.
       - Bardzo mi przykro. Jesteś człowiekiem pokoju, a oni przypominają ci wojnę.
       - Żołnierze twoi mogliby równie dobrze ulokować się w koszarach.
       - A po co, dlaczego? Przecież tutaj czują się z pewnością lepiej i swobodniej.
       - A dlaczegoś wyrzucił porucznika Nowaka, tego z komendantury.
       - Bo sam chcę decydować o moich ludziach i ani mi w głowie przehandlowywać ich jak kupę wojskowych buciorów. Ta grupka ludzi, mój ojcze, nie wie w tej chwili, dokąd się zwrócić. Krewni ich są albo na Wschodzie, albo nie żyją, albo błąkają się po kraju. Dokąd więc ci żołnierze mają się udać?
       - Ale dlaczego musieli wylądować właśnie u mnie, mój Herbercie. Są przecież miejsca bardziej neutralne: koszary, szkoła, baraki obok zakładu paliw syntetycznych.
       - Szukali mnie. Nie mają poza mną nikogo, do kogo mogliby się zwrócić. Znaleźli się więc tutaj i zostaną, dopóki wojna im pozostać każe.
       - Bardzo się zmieniłeś, mój synu.
       - Wiem. Dawniej byłem wesołym nicponiem, teraz jestem uśmiechniętą kanalią. Ale powoli tracę moją energię. Wojna wsączyła mi się w krew jak syfilis. Ściśle mówiąc, mam jedno tylko życzenie: zobaczyć pewnego świntucha na stryczku.
       - Moralność twoja ciężko ucierpiała.
       - A twoja nie - zapewnił ponuro Herbert.
       - Jak śmiałeś wprowadzić mi do domu tę dziewczynę.
       - Barbarę? Podoba ci się?
       - Jesteś żonaty, masz dzieci i nie wstyd ci...
       - Byłem na wojnie, gdzie żony mojej nie było, a Barbarę miałem pod ręką.
       - Czy to ma być żart? - zapytał stary Asch skonsternowany.
       Herbert sięgnął do wewnętrznej kieszeni marynarki. Wyciągnął parę zdjęć - były to te same zdjęcia, które znalazł w domu nieżyjącej pani Willrich. Rozłożył je jak wachlarz i pokazał ojcu. - Czy znasz tego człowieka, który uśmiecha się na zdjęciu? Wydaje mi się znajomy, ale nie wiem skąd.
       Stary Asch nie patrzył na zdjęcia. - Pozwoliłem sobie zapytać, czy stroisz ze mnie żarty. Kiedy się sprowadza kobiety w rodzaju tej Barbary...
       - Znasz tego człowieka, czy go nie znasz?
       - Znam - powiedział stary Asch spojrzawszy przelotnie na zdjęcie - ale...
       - Kto to taki?
       - Nasz były kreisleiter. Ale...
       - Dlaczego były?
       - Bo zwiał od dawna za siedem gór. Wiesz to na pewno?
       - Na pewno. Poza tym jest to logiczne. Chyba nie przypuszczałeś, że będzie witał Amerykanów powiewającymi chorągwiami i piękną mową. Dał drapaka już dziesięć dni temu.
       - To w każdym razie lepiej, niż leżeć gdzieś w charakterze trupa - powiedział podporucznik Asch pochłonięty myślami i włożył zdjęcia do kieszeni.
       Wkrótce potem zjawiła się Barbara, różowa, odświeżona błogą kąpielą, otulona szerokim płaszczem kąpielowym. Oczy jej zdradzały zdrowy apetyt. Usiadła tuż obok Herberta i nie proszona zabrała się do wędlin i kiełbas.
       - Jak w raju - powiedziała z pełnymi ustami.
       - Strój pani na to wskazuje - rzekł stary Asch.
       Barbara otworzyła ze zdumienia usta. Potem zapytała naiwnie: - Nie podoba się panu?
       - Nie - odrzekł stary Asch.
       - Mnie się podoba - zapewnił podporucznik i klepnął Barbarę tak mocno po plecach, że się omal nie zakrztusiła.
       - Tylko tak dalej - oświadczył ojciec Asch z goryczą. - No cóż, moja kawiarnia została zamieniona w koszary, z mego mieszkania zrobiono burdel, a syn rujnuje moje interesy. Biedne Niemcy! - Po tych słowach wyszedł potrząsając głową.
       - Nie znosi mnie - stwierdziła Barbara ze smutkiem.
       - U mnie sprawa wygląda wprost przeciwnie, a więc wszystko w sumie się wyrównuje.
       - To mnie bardzo uspokaja - odpowiedziała obrzucając go wielce obiecującym wzrokiem.
       Zanim miała okazję choćby częściowo zrealizować tę jednoznaczną obietnicę, wpadli do pokoju z wielkim hukiem i hałasem Kowalski, Stamm i Soeft. Za nimi wsunął się układny jak zawsze podporucznik Brack. Kowalski, Stamm i Soeft zachowywali się tak hałaśliwie, jak gdyby byli w knajpie.
       - Wedelmann! - ryknął Kowalski w stronę korytarza. - Alarm!
       - Zamknijcie pyski - powiedział Asch. - Nasza kawiarnia to przecież nie koszary.
       - Potrzebny nam jest każdy człowiek - oświadczył bombardier Stamm.
       - Liczymy na pana, panie Asch - powiedział podporucznik Brack.
       - Jem śniadanie - odparł Asch niemal uroczyście. Wedelmann pojawił się bez marynarki, bez krawata, gołe nogi tkwiły w olbrzymich pantoflach filcowych starego Ascha, wyszywanych w kwiatki. - Co to za wrzaski? - zapytał.
       - Mam nadzieję, że nie przeszkodziliśmy panu? - ryknął Kowalski i zaśmiał się śmiechem zawodowego pijaka. - Trzeba wam bowiem wiedzieć - informował swe otoczenie bez żenady - że ten pan oddawał się zapewne rozkoszom nocy poślubnej, w której mu przeszkodzono. Musi to teraz nadrabiać.
       - Dajcie temu spokój - burknął ostro Wedelmann nie umiejąc ukryć gwałtownego zakłopotania.
       - Przejdźmy od razu do rzeczy - oświadczył podporucznik Brack. - Potrzebni nam są wszyscy żołnierze, których można by jakoś zużytkować. Musimy unieszkodliwić ostatnie machiny wojenne.
       - Beze mnie - odparł stanowczo Wedelmann.
       - I beze mnie - powiedział Asch uprzejmie.
       - Ale żołnierze pańscy, panie Asch?
       - Beze mnie i bez moich żołnierzy. Mamy już dosyć tej zabawy.
       - Szkoda - oświadczył podporucznik Brack po krótkiej pauzie. - Respektuję jednak oczywiście pańską decyzję. Zobaczymy, co będzie dalej. Idziemy?
       - Tak, idziemy - powiedział Stamm.
       Kowalski przyłączył się do nich. - A kochany Soeft z nami nie pójdzie? - zapytał.
       Soeft siedział przy stole i brał żywy udział w pałaszowaniu przysmaków wyciągniętych na przywitanie Ascha. - Później - odparł z pełną gębą. - Naprzód muszę obgadać ze starym Aschem pewien interesik. Nie chciałbyś być przy tym obecny, Kowalski?
       - Naprzód przyjemność - odrzekł Kowalski - potem praca.
       
       A więc jeszcze dziś wieczorem - obwieścił kapitan Ted Boernes swoim najbliższym współpracownikom - znajdziemy się na naszym nowym terenie działania.
       - Czas najwyższy - powiedział James I. - Już mnie ręce swędzą.
       - Czy zabierzemy ze sobą jeńców, których przesłuchanie nie zostało jeszcze całkowicie zakończone?. - zapytał Hinrichsen.
       - Oczywiście nie - odparł natychmiast Boernes. - Wszystkie przesłuchania należy doprowadzić do końca albo też załatwić prowizorycznie, a następnie przekazać jeńców wraz ze wszystkimi aktami urzędującej tutaj, a wiec kompetentnej komórce służbowej CIC.
       - Kiedy wyruszymy? - zapytał James II.
       - Za jakieś trzy godziny - odparł kapitan. - Czołówka naszych czołgów dotrze do miasta, które zostało dla nas przewidziane, około siódmej wieczorem. Wojsko nie zostanie tam jednak i jeszcze tego samego wieczora posunie się o jakieś dziesięć, dwadzieścia kilometrów w kierunku wschodnim.
       - Chwileczkę - zapytał James II. - Czy znaczy to, że wchodzimy do miasta otwartego, czyli nie chronionego bezpośrednio przez nasze wojska?
       - Chyba nie masz już pełnych portek, "pastorze"?
       - Nie są tak pełne, jak pusta jest twoja głowa, "partnerze" rzekł James II pojednawczo.
       - Moi panowie - odezwał się kapitan - nie sądzę, żebyśmy mieli powód do zastrzeżeń i wątpliwości. Oczywiście jakieś oddziały pozostaną w mieście.
       - Jednostki zaopatrzenia, a nie bojowe - upierał się James II.
       - Wszystkie raporty mówią o tym - wywodził Boernes z otuchą - że opór Niemców faktycznie nic istnieje. Nic ma prawie żadnych działań bojowych.
       - Prawię żadnych, to oznacza, że są działania sporadyczne. - James II nie należał do ludzi, których można było skłonić do jakiegokolwiek nieostrożnego posunięcia. - A co będzie, jeżeli właśnie tam dojdzie do takiego sporadycznego działania wojennego?
       - Kapitanie - powiedział James I z oburzeniem - czy jest pan świadom tego, że zaprzągł mnie pan do jednego wózka z prawdziwą babą?
       - Baba jest w każdym razie więcej warta od skończonego idioty - odpowiedział James II wcale nie dotknięty słowami kolegi.
       - Ależ panowie! - zawołał kapitan Boernes. - Ogólna sytuacja jest istotnie zupełnie nie skomplikowana. Nasze wojska zajmują się jedynie inkasowaniem zysków. Ale jeżeli istnieją najmniejsze choćby zastrzeżenia, jeżeli ktoś sądzi, że nie możemy od razu podjąć skutecznej pracy, jeżeli panuje przekonanie, że mogłyby powstać komplikacje, to zaczekajmy trochę. Możemy spokojnie zacząć naszą robotę od jutra rana.
       - Propozycja odrzucona - powiedział żądny czynu James I. - Chcę mieć tę przyjemność jeszcze dziś wieczorem.
       - A ja - oświadczył James II rozkładając ręce - umiem cieszyć się na zapas. Jestem zwolennikiem pewności i bezpieczeństwa. Dlatego odłożenie wymarszu do jutra bardzo mi odpowiada.
       - A pan Hinrichsen?
       Zatopiony w myślach Hinrichsen zerwał się ruchem tak gwałtownym, że zranione ramię zaczęło go boleć. - Ja? - zapytał. - Czy moje zdanie ma w ogóle jakiekolwiek znaczenie?
       - Najmniejszego - odparł brutalnie James I. - Ale odpowiedź pańska interesuje mnie.
       - Im wcześniej, tym lepiej. Potrzebne nam są grube ryby.
       - No więc - powiedział James I z zadowoleniem i dodał: - Inna odpowiedź, sprzymierzeńcze Hinrichsen, nie byłaby dla naszej współpracy zbyt korzystna.
       - A pan? - zwrócił się kapitan Boernes wprost do Jamesa II.
       - Niewiele sobie wprawdzie robię z demokracji - odparł James II - ponieważ jednak jestem w mniejszości, przyłączam się.
       - Doskonale - stwierdził kapitan Boernes z wyraźną ulgą; przyszedł mu na myśl Brack i napełniało go zadowoleniem, że wkrótce będzie mógł wziąć pod swoje skrzydła tego, tak śmiało sobie poczynającego, pupilka wpływowego pułkownika Thomsona. - A więc jesteśmy zgodni. Odmarsz za trzy godziny.
       - Jeżeli o mnie chodzi, możemy ruszyć zaraz - powiedział James I przeświadczony, że jest uosobieniem przedsiębiorczości. "Oto - mówił sobie - iście amerykański duch pionierski dwudziestego wieku."
       - Co zamierza pan robić do czasu wymarszu? - zapytał zaciekawiony kapitan Ted Boernes.
       - Zastanawiać się nad tym, czy pytanie pańskie jest uzasadnione - odpowiedział James I z uśmiechem.
       - A czy pana również dręczą podobne problemy?
       - Ja - odrzekł James II - zdrzemnę się na zapas.
       - A ja, jeżeli oczywiście pan się zgodzi - oświadczył uprzejmie Hinrichsen - spróbuję zakończyć przesłuchanie.
       - Jakie?
       - Przesłuchanie owego porucznika, który był w Grafenbergu.
       - Co pan sobie po tym obiecuje?
       - Nie mogę na to dokładnie odpowiedzieć - oświadczył ostrożnie Hinrichsen. - Mam jednak wrażenie, że człowiekowi temu wiadome jest coś, co mogłoby być interesujące.
       - Interesujące? Dla kogo?
       - To się dopiero pokaże - rzekł Hinrichsen z nieprzyjemnym grymasem na twarzy.
       Hinrichsen udał się do pustej, zimnej sali, w której zwykle odbywały się przesłuchiwania. Rozsiadł się tutaj za jednym ze stołów i kazał sobie przyprowadzić porucznika z Grafenbergu.
       Ten wśliznął się z miną usłużnego fryzjerczyka, zaczął przygotowywać się do ukłonu, jak gdyby miał zatańczyć menueta. Otworzył nawet usta, by szybciej odpowiadać, gdyby go chciano o coś pytać. Ale Hinrichsen pozwolił mu na razie stać nie mówiąc doń ani słowa. Przerzucał nie wypełnione kwestionariusze udając wedle wypróbowanej metody koncentrację. Milczał uporczywie, ale ruchy jego rąk zdradzały zdenerwowanie.
       Po jakimś czasie ręce te nagle się uspokoiły. Leżały teraz nieruchomo obok siebie na kwestionariuszach, wyglądały jak olbrzymie łopaty; kto te ręce widział, bynajmniej nie pragnął się w nie dostać, Hinrichsen podniósł w pewnej chwili mocno osadzoną głowę W oczach jego było tyle lodowatego chłodu i zdecydowania, że porucznikowi zaczęły ledwie widocznie dygotać kolana.
       - Obydwaj - zaczął Hinrichsen półgłosem, nasrożony jak buldog - mamy wspólnego znajomego, niejakiego pułkownika Hauka.
       Porucznik z Grafenbergu pobladł tak szybko i całkowicie, jak gdyby łagodne światło oświetlającego go reflektora zostało gwałtownie wzmocnione. - Nie wiem... - wykrztusił z trudem.
       - Wie pan dokładnie, co mam na myśli.
       - Musi mi pan wierzyć...
       - Niech pan posłucha, mój przyjacielu - powiedział brutalnie Hinrichsen. - W ten sposób daleko nie zajdziemy. Jestem najgłębiej przekonany, że pewne sprawy są panu wiadome. Kiedy bowiem zapytałem pana dziś rano o Hauka, odpowiedział pan przecząco zbyt szybko ł nerwowo. I zaprzeczył pan dwukrotnie. Jeżeli człowiek nie upadł na głowę i słuchał tego choćby jednym uchem, musiało to wywołać nieufność.
       Porucznik z Grafenbergu tracił coraz bardziej kontenans. Nad jego górną wargą wystąpiły krople potu. Poruszał kurczowo rękami, miało się wrażenie, że zacznie się wić jak robak.
       - Niech pan da spokój tym komediom - powiedział Hinrichsen. - Z papierów pańskich wynika, że ukończył pan kurs w Grafenbergu. Wiemy dokładnie, co się tam odbywało, mój wojowniczy kandydacie na sędziego sądu doraźnego.
       - Sir! - zawołał porucznik z Grafenbergu uderzając w błagalnie sentymentalny ton skazańców. Przysięgam panu, że działalność moja była natury drugorzędnej. Pełniłem jedynie drugorzędną funkcję asesora, nie miałem nic do powiedzenia, nic do decydowania poza prowadzeniem protokołu. Wyroki wydawał sam przewodniczący.
       - W to wszystko - oświadczył Hinrichsen wyczuwając, że lody zaczynają pękać - skłonny jestem uwierzyć. Nie jestem małostkowy. Wiem, że przewodniczący lotnych sądów doraźnych byli przeważnie oficerami starszymi, co najmniej w stopniu kapitana. Na nich ciążyła wyłączna odpowiedzialność za wyroki.
       - Tak było, sir - zapewnił porucznik, jak gdyby składał przysięgę. - Dokładnie tak.
       - Były oczywiście również wyjątki - odparł Hinrichsen i obrzucił swą ofiarę hipnotyzującym wzrokiem węża boa. - Pełnomocnictwa specjalne, wyjątkowe sytuacje. Może w działalności pańskiej bywały takie wyjątki? Można by, gdyby się tego chciało, zbadać dokładnie te rzeczy. Ale nie chcę tego wcale. Pan osobiście nie interesuje mnie właściwie, chciałbym natomiast dowiedzieć się jak najwięcej o tym pułkowniku Hauku.
       Porucznik z Grafenbergu oddychał ciężko i milczał. Patrzył wyblakłymi oczyma na Hinrichsena, wzrok jego był tak bezradny i błagalny, jak gdyby na jezdni wśród największego ruchu zgubił okulary i czuł się bet nich niepewny i zdany na łaskę innych.
       - Może pan teraz wybierać - oświadczył Hinrichsen bezlitośnie. - Albo w pełni zbadam i wyświetlę pański przypadek, albo też powie mi pan wszystko, co panu jest wiadome o pułkowniku Hauku. Żeby pan mnie zrozumiał całkowicie, panie poruczniku, powtarzam raz jeszcze: osobiście mało mnie pan interesuje.
       - Tak - rzekł porucznik i odetchnął głęboko. - Pułkownik Hauk był przewodniczącym owych sądów doraźnych, które otrzymywały rozkazy bezpośrednio z Kwatery Führera. Po doświadczeniach z okresu odwrotu w Rosji przeniesiono je na zachodni front inwazyjny.
       - Zanim będziemy mówić dalej na ten temat - oświadczył Hinrichsen - zaznaczam, że chciałbym wiedzieć wszystko, absolutnie wszystko. Gdyby pan nie mógł ominąć wydarzeń, w których brał pan bezpośredni udział, to proszę w tym specjalnym wypadku uważać się za świadka koronnego w myśl prawa brytyjskiego. Stawia się pan do dyspozycji sądownictwa i zeznaje; to chroni pana przed jakimkolwiek oskarżeniem i gwarantuje bezkarność. Gdyby pan tego nie chciał...
       - Powiem wszystko, co wiem, sir przyrzekł porucznik z Grafenbergu, obrzucając Hinrichsena baranim wzrokiem.
       Hinrichsen przysunął blok, parsknął z zadowolenia i powiedział: - Słucham.
       
       Kapitan Schulz siedział nieruchomo, jak gdyby uderzył w niego piorun, przy swoim potężnym biurku w gmachu komendantury. Gapił się przed siebie. Po napełniającej go strachem rozmowie telefonicznej z szefem sztabu generała Luschkego miał fatalne uczucie, że jest drugim Hiobem.
       W odległości nakazanej respektem stał przywódca Hitlerjugend, Heini. Jego płomienny podziw dla wzorowego żołnierza Schulza nie utracił jeszcze swej wysokiej temperatury. Trzymając w ręku butelkę piwa zapytał z oddaniem: - Czy mam postawić na lód?
       - Kogo? - zapytał Schulz budząc się z zamyślenia.
       - Butelkę z piwem - odrzekł Heini.
       - Nie trzeba - powiedział Schulz. - Tak ją wypiję. - Po tych słowach sięgnął po butelkę z automatyczną obojętnością, która świadczyła o jego bardzo zachwianej równowadze psychicznej. Czuł się głęboko urażony w swoim honorze żołnierskim.
       - Czy mam znowu zapędzić swoich ludzi do wznoszenia zapór przeciwczołgowych? - zapytał Heini.
       - Nie trzeba - odparł Schulz.
       - Czy mają dalej brać udział w ćwiczeniach z pięściami pancernymi?
       - Niech sobie spokojnie ćwiczą - odparł Schulz. Wypił potężny haust piwa, jak gdyby przełykał gorzkie lekarstwo. Cierpiał. To, że nawet piwo mu nie smakowało, było wyraźnym dowodem, jak bardzo cierpiał.
       - Panie kapitanie - zapytał Heini, którego uwagi nie uszło, że cierpienie Schulza doszło do punktu kulminacyjnego jak w klasycznej tragedii - czy sytuacja jest poważna?
       - Mogliśmy ją opanować - odparł Schulz. - Dla prawdziwego żołnierza, mój chłopcze, sytuacja nigdy nie może być tak poważna, żeby była beznadziejna. Powinieneś to sobie zapamiętać.
       - Patrz: Fryderyk Wielki.
       - Tak jest - rzekł Schulz z powagą. Potem, po krótkiej przerwie, podczas której znowu udawał, że myśli, i to intensywnie, jak tego należy oczekiwać od wysokich dostojników wojskowych, tubalnym głosem zawołał bombardiera Stamma.
       Ale bombardier Stamm nie zjawił się. Zamiast niego przybyła dziewczyna ze służby pomocniczej, oświadczając, że Stamm znajduje się na dole w piwnicy przy aparacie do rozmów międzymiastowych. Kazał powiedzieć, że poczta może nadejść w każdej chwili i zostanie natychmiast panu kapitanowi doręczona.
       - Tak łatwo - powiedział Schulz do Heiniego - nie damy się pobić.
       Odesłał z powrotem dziewczynę gniewnym, krótkim ruchem właściciela psa, co było tym bardziej godne uwagi, że chodziło tu o jędrną dziewczynę, na którą zazwyczaj spoglądał z pożądliwą życzliwością.
       - Mój drogi chłopcze - zwrócił się Schulz do swego trabanta, odzianego w brunatny mundur. - Jedno musisz sobie zapamiętać: temu, że znajdujemy się na skraju przepaści, winne jest niedołęstwo średniego dowództwa.
       - Ale führer jest ponad tym wszystkim - wyrzucił z siebie Heini.
       Tak, führer wraz ze swoimi żołnierzami, a zwłaszcza oficerami. Ale nam doświadczonym żołnierzom zawodowym, ludziom, którzy dodają żaglom wiatru, zamknięto dostęp do wyższych stopni służbowych, a niższa generalicja żałośnie zawodzi. Dzielność i zdolności nie są odpowiednio wynagradzane. I dlatego pewni ludzie próbują nie dopuścić do tego, żebym awansował na majora.
       - To zwyczajne świństwo! - zawołał z oburzeniem Heini.
       - Jeżeli mam teraz, mój drogi chłopcze, związane ręce, to dlatego, że generał śpi, a jego szef sztabu stara się przeforsować defetystyczne rozkazy.
       - Generał śpi? - To, że generał może potrzebować snu, wydawało się Heiniemu niepojęte. Wielkie Niemcy znajdowały się na podobieństwo Nibelungów w końcowej fazie walki, a jakiś generał śpi sobie w najlepsze.
       - Jeżeli będziemy zmuszeni oddać to miasto właściwie bez walki, zawdzięczać to będziemy niejakiemu generał-majorowi Luschkemu. Zapamiętaj to sobie, mój synu.
       - Zapamiętam. Generał-major Luschke.
       - Żebyś nie zapomniał! - zawołał Schulz. - A teraz przynieś mi jeszcze jedną butelkę piwa.
       Podniósłszy rękę do hitlerowskiego pozdrowienia Heini ruszył biegiem. Na korytarzu spotkał bombardiera Stamma, który spojrzał nań z pobłażliwym uśmiechem. - Pan kapitan Schulz wyraził chęć zobaczenia pana - powiedział Heini.
       - Nie podzielam lej chęci - odrzekł Stamm.
       - Czy wiadomo panu, jak się postępuje z buntownikami i sabotażystami? - zapytał Heini z całą powagą.
       - Nie przyjmuje się ich do Hitlerjugend - odparł beztrosko Stamm. - Złe uczynki bywają często wynagradzane, to cecha charakterystyczna naszych czasów. Ale zanim pękniesz ze złości, mały, odpowiedz mi na jedno pytanie: gdzie znajduje się teraz twoja banda?
       - Koledzy moi - odrzekł wyniośle Heini - nie są bandą.
       - Wiem doskonałe, kim są. Pytałem, gdzie się znajdują?
       - Koledzy moi - obwieścił Heini z dumą - znajdują się na boisku i ćwiczą się we władaniu pięścią pancerną. - Po tych słowach oddalił się z dumnie podniesioną głową; dokoła jego dziecinnych ust widniał pogardliwy grymas.
       Stamm pokiwał głową. Cóż to za dziecinada te zabawy z pięścią pancerną! Udał się do swej kancelarii, podniósł słuchawkę telefoniczną. - Proszę mnie połączyć z podporucznikiem Brackiem - powiedział - znajduje się w gmachu straży pożarnej.
       W gmachu straży pożarnej, w którym mieściła się obecnie główna kwatera miejscowego Volkssturmu, podporucznik Brack pertraktował z przywódcą spóźnionych obrońców ojczyzny, którego nieufność malała w miarę przedłużania się rozmowy. Uważał, że ten Brack to na szczęście normalny człowiek, z którym można rozmawiać.
       - Już najwyższy czas - powiedział przywódca weteranów. - Nawet przełożeni musieli uznać, że na czołgi nie można się porywać z kamieniami.
       - Nigdy nie jest za późno na dokonanie pewnych zmian i poprawek - oświadczył uprzejmie Brack.
       - Panie podporuczniku - rzekł przywódca, który wobec tego, że żadne bezpośrednie niebezpieczeństwo nie zdawało się zagrażać już jego życiu, wszedł znowu w rolę bohatera finału. - Mam niepłonną nadzieję, że Naczelne Dowództwo nie wątpi o naszej gotowości do obrony.
       - Oczywiście - zapewnił Brack. - Wprost przeciwnie, dowództwo to apeluje w dodatku do pańskiego rozsądku.
       - Niezależnie od naszego ducha bojowego - oświadczył miejscowy przywódca oddziału mającego przyczynić się do ostatecznego zwycięstwa - jesteśmy niestety zależni od spraw materialnych. A wyglądają one w ten sposób, że nie możemy nawet założyć przepisowego pola minowego.
       - Jestem o tym przekonany.
       - A dwoma tuzinami pięści pancernych i dwudziestoma nabojami trudno zatrzymać pułk czołgów.
       - Niewątpliwie.
       - Wobec przewagi, zwłaszcza jeżeli chodzi o sprzęt wojenny Amerykanów, nawet najlepszy żołnierz jest bezbronny. Ściśle biorąc, nie ma to już nic wspólnego z rzemiosłem wojennym.
       - Podzielam całkowicie pańskie zdanie - zapewnił Brack ze zniewalającym uśmiechem. - Niewątpliwie znajdziemy kiedyś czas, aby pomówić o naszych doświadczeniach w tej dziedzinie. Na razie wskazany jest jak największy pośpiech. Jeżeli przed przybyciem Amerykanów chcemy być przekonująco rozbrojeni...
       - A więc wolno nam odwołać wszystkie zarządzenia obronne?
       - Wszystkie.
       - Na rozkaz generała?
       - Tak jest. Na rozkaz generał-majora Luschkego.
       - Ten Luschke - powiedział przywódca weteranów, który jeszcze dwadzieścia minut temu był gotów z głębokim przeświadczeniem kląć generała - wygląda mi na człowieka, który ma trzeźwe spojrzenie na rzeczywistość.
       - Jest tak istotnie. Czy byłby pan jednak teraz łaskaw wydać odpowiednie zarządzenia?
       Przywódca weteranów, który szczęśliwie uniknął osobistego wkładu do ostatecznego zwycięstwa, skinął głową i zaczął rozglądać się za łącznikami. Ż dwunastu jednak ludzi pogotowia ośmiu znajdowało się w drodze; należało przypuszczać, że poszli albo do domu, albo do knajpy. Z pozostałych czterech jeden oświadczył, że jest ciężko chory, dwaj inni domagali się gwałtownie krótkiego urlopu, czwarty zaś, który rzekomo nabawił się biegunki, siedział od trzech godzin w latrynie.
       - Cóż mam począć! - zawołał zrozpaczony przywódca.
       - Niech pan telefonuje - poradził Brack.
       - Większość linii jest uszkodzona. Międzymiastowa prawie nie funkcjonuje. A do naszych wysuniętych zapór przeciwczołgowych nie doprowadziliśmy kabla polowego.
       - Dlaczegóż to?
       - Bośmy go nie mieli.
       - W takim razie niech pan weźmie samochód albo motocykl. I niech pan sam pojedzie do poszczególnych placówek.
       - Nie mam prawa jazdy.
       - Człowieku! - zawołał Brack. - Przecież w takiej sytuacji jak obecna nie ma to żadnego znaczenia.
       - Ale prowadzić samochodu także nie umiem - oświadczył potulnie spóźniony bohater.
       - W takim razie obejmę u pana rolę kierowcy.
       - Wielka to z pańskiej strony uprzejmość. Miejmy nadzieję, że uda nam się znaleźć jakiś wóz.
       Podporucznik powstrzymał się z wielkim trudem od wypowiedzenia paru soczystych słów w żołnierskim żargonie. Odetchnął ż ulgą, kiedy go poproszono do telefonu. Był to telefon z komendy; wziął słuchawkę, połączono go ze Stammem. Wysłuchawszy go uważnie, zapytał: - Czy mogę użyć tych dzieciaków jako łączników? - Odpowiedź widocznie mu się nie spodobała. - Co? W żadnym wypadku? Przecież łącznicy są mi gwałtownie potrzebni.
       Stamm zaklinał podporucznika przy telefonie, by w żadnym wypadku nie posługiwał się bohaterskimi chłopcami przy przekazywaniu rozkazów, które są właściwie demobilizujące. - Te Nibelungi z ławy szkolnej - mówił Stamm do Bracka - są trenowane do ostatecznego zwycięstwa. Drogą normalną niczego się u nich nie osiągnie. Apelowanie do zdrowego rozsądku jest całkowicie pozbawione sensu, ponieważ nie mają najmniejszego pojęcia, co to właściwie jest.
       - Przecież nie mogę ich pozamykać, Stamm!
       - Nie pozamykać, ale przechytrzyć!
       - Czy możecie mi dać samochód? Musimy pojechać na wysunięte placówki.
       - Mam wozów pod dostatkiem. W ciągu niespełna godziny Kowalski zorganizował cały park samochodowy. W tej chwili zajęty jest opróżnianiem dwóch magazynów.
       - Zwykły samochód osobowy wystarczy - powiedział podporucznik Brack i, położył słuchawkę.
       - Dostaniemy wóz - zakomunikował reprezentantowi Volkssturmu, który od razu, choć nie bez pewnej ostrożności, okazał, że go to uszczęśliwia. - Kiedy wóz nadjedzie, proszę po mnie przyjść. Idę teraz na boisko.
       Na boisku raźnie ćwiczono. Jakiś feldfebel w asyście dwóch kaprali zadręczał w obecności mało się tym wszystkim interesującego oficera rezerwy dwudziestu trzech chłopców z Hitlerjugend. Robił to z pasją, wedle wszystkich reguł dręczycielskiej sztuki.
       Młodociani wojacy płonęli bojowym zapałem. Padali z rozkoszą w błoto, skakali przez leje, markowali atak na skrzynię mającą reprezentować czołg. Instruktorzy rozkoszowali się ich gotowością bojową. W ostatnich dniach stracili już nadzieję, że się im taka wymarzona gratka przydarzy.
       - Słuchajcie! - zawołał Brack do młodych bohaterów. Ćwiczenia z pięścią pancerną są na dziś zakończone.
       Oficer rezerwy zasalutował krótko. Nawet nie przyszło mu do głowy zapytać, jakim to prawem obcy podporucznik miesza się do wyszkolenia. Od dawna przyzwyczaił się do różnych interwencji. Instruktorzy przestali się zajmować swoimi ofiarami. Dzielni młodzieńcy z Hitlerjugend otoczyli kołem Bracka.
       - Mam dla was nowe zadanie - powiedział podporucznik do młodzieńców, 7. których każdy starał się być wytrzymały jak skóra, raczy jak chart, twardy jak stal z zakładów Kruppa. - Utworzycie grupy po dwóch i pousuwacie w obrębie miasta wszystkie plakaty z zarządzeniami komendantury.
       - Dlaczego, panie poruczniku? - zapytał jeden z młodzieńców o czysto germańskiej twarzy "nadczłowieka".
       - Po to, żeby ponalepiać inne plakaty, o wiele skuteczniejsze.
       - Jeżeli tak, to jesteśmy gotowi - oświadczył młodociany "nadczłowiek" i na twarzy jego pojawiło się zadowolenie.
       - Wszystkie stare plakaty względnie ich resztki należy dostarczyć do budynku straży ogniowej, w którym mieści się dowództwo Volkssturmu. Czekajcie tam na dalsze rozkazy. Zrozumiano?
       - Zrozumiano! - zawołali karnie młodociani bohaterowie.
       
       Cała ta paskudna dziura - powiedział porucznik Grafenberg względnie Greifer - robi wrażenie, całkowicie zaryglowanej.
       Pełen gniewu, rzucił na stół rękawiczki i czapkę, potem rozsiadł się na nim szeroko. Wyciągnięte nogi w zapylonych butach oficerskich dyndały niespokojnie nad dywanem. Porażka, jakiej doznał w komendanturze, dręczyła go niezmiernie.
       Siedzący przed nim w fotelu z wysokim oparciem pułkownik Hauk sięgnął do kieszeni wewnętrznej munduru utrzymywanego w nienagannym stanie i dwoma palcami wyciągnął z niej wąską srebrną papierośnicę. - Potrzebował pan niemało czasu, żeby to stwierdzić - powiedział.
       - Robiłem, co mogłem - odparł Greifer.
       - I nic pan nie osiągnął. - Hauk wyciągnął z papierośnicy, którą zamknął zaraz palcami lewej ręki, papierosa i włożył go do swych wąskich ust.
       - Panie pułkowniku - bronił się żarliwie Greifer ciągle jeszcze starając się zachować dystans - byłem naprzód w komendanturze. Siedzi tam jakiś bałwan w stopniu kapitana i zgrywa się na marszałka polnego. Dysponuje pojazdami, ale nie chciał mi dać żadnego. Ponieważ nie miałem chęci zmusić go do tego...
       - Czy zwrócił pan jego uwagę na nasze pełnomocnictwa specjalne?
       - Tak, ale nie wywarło to na nim najmniejszego wrażenia. Te łobuzy są tutaj w przededniu wybuchu paniki. Próbowałem potem coś zarekwirować i natknąłem się przy tej okazji na jakiegoś podporucznika ze sztabu generała Luschkego.
       - Luschke? - zapytał pułkownik usiłując wykrzesać ogień ze swojej zapalniczki.
       - Tak jest - warknął Greifer z wściekłością. - Te łotry gromadzą ciężarówki, opróżniają magazyny żywnościowe, zabawiają się w przedsiębiorstwo transportowe. Pewien kapral, niejaki Soeft...
       - Czy ustalił pan, jak daleko zaszli Amerykanie?
       - Mniej więcej przed godziną ich straże przednie znajdowały się w odległości trzydziestu kilometrów stąd.
       - W takim razie już czas - powiedział Hauk i wstał. Zaciągnąwszy się głęboko papierosem, odrzucił go. Nakładając krótkimi, pewnymi ruchami rękawiczki ze świńskiej skóry, dał rozkaz: - Proszę przygotować wóz do drogi.
       Greifer zerwał się i wyszedł. Zapuścił silnik samochodu pułkownika i przez chwilę przysłuchiwał się jego warkotowi. Potem podjechał przed główne wejście.
       Hauk schodził po schodach pewien zwycięstwa, nie okazując jednak swego tryumfu; wybierał się na polowanie na lisa. Wsiadł do wozu i polecił Greiferowi: - Do komendy.
       Greifer dał gazu, wóz ruszył przez rynek, minął kawiarnię Ascha i zatrzymał się przed komendą. Greifer wyskoczył z wozu i otworzył swemu pułkownikowi drzwiczki.
       - Proszę iść przodem - powiedział pułkownik i ruszył za nim.
       Greifer, którego rozpierał teraz duch przedsiębiorczości, ponieważ zdawało mu się, że wie, co nareszcie nastąpi, pobiegł przed pułkownikiem w stronę głównych drzwi. Otworzył je i przepuścił pułkownika Hauka. Otwierał tak wszystkie drzwi, aż dotarł do tych, które prowadziły wprost do pokoju komendanta.
       Schulz, rozparty za swym biurkiem, spojrzał na pułkownika nieco przyćmionym wzrokiem. Kiedy się podniósł, zabrzęczały stojące pod jego biurkiem butelki od piwa. Wyprostował się, udało mu się utrzymać dobrą postawę.
       Pułkownik Hauk, który posługiwał się teraz nazwiskiem Hochheim, stanął przed Schulzem i przyglądał mu się chłodno. Pod wpływem tego ostrego spojrzenia Schulz jak by tracił resztki swego niegdyś tak niezwykłe solidnego samopoczucia. Milczenie pułkownika wydawało mu się rykiem.
       Pułkownik oświadczył takim głosem, jak gdyby bez jakiegokolwiek zainteresowania odczytywał stan barometru: Dwie ciężarówki, czterech ludzi, natychmiast.
       Kapitan Schulz otworzył powoli swe szerokie usta i wykrztusił z trudem: - Panie pułkowniku...
       - Bez gadania - odpowiedział Hauk.
       - Jeżeli pan nie zastosuje się natychmiast do rozkazu - uznał za odpowiednie zauważyć Greifer - postawimy pana przed sądem wojennym.
       - Panie pułkowniku - rozpoczął Schulz ponownie - oczywiście spróbuję...
       - Niech pan spróbuje - oświadczył Hauk lodowato.
       - I niech się pan strzeże niepowodzenia - obwieścił Greifer. - Niechże pan już zaczyna! Będę pełnił funkcję pańskiego doradcy.
       Schulz, głęboko poruszony, schylił się i ujął słuchawkę; podniósłszy ją do ucha znieruchomiał jak posąg. Spojrzał w stronę drzwi i zdawało mu się, że zobaczył w nich zjawę.
       W drzwiach stał generał Luschke, niski, przysadzisty, z wysuniętą naprzód bulwiastą twarzą, podobną do węszącego psa. Przyglądał się obecnym nie bez zainteresowania. Z tyłu stał bombardier Stamm ze służbistą i wyczekującą miną. Po chwili Luschke ruszył naprzód i zbliżył się do nich.
       Schulz zameldował automatycznie: - W komendanturze nic ważnego nie zaszło.
       - Chciałbym wiedzieć - odparł Luschke - co by też musiało wydarzyć się w pańskim zasięgu, żeby pan zameldował, że zaszło coś specjalnego.
       Greifer stał jak byk, który zobaczył czerwoną płachtę. Po chwili ręka jego podskoczyła do góry. Pułkownik Hauk zasalutował również. Absolutnie poprawnie, ale z nieco mniejszą sprężystością aniżeli Greifer. Przyglądał się Luschkemu badawczo, nie tracąc w najmniejszym choćby stopniu spokoju.
       Schulz wyprostował się za swoim biurkiem i ryknął: - Postępowałem dokładnie według instrukcji pana generała.
       - Czyżbym doznał zamroczenia umysłu? - zapytał Luschke. Gdy, jak można było oczekiwać, nie otrzymał odpowiedzi, dodał:
       - Można tak przypuszczać, kiedy się widzi, co pan w moim imieniu narobił.
       Kapitan Schulz, podobnie jak wszyscy sprawni żołnierze na ogół pełni optymizmu aż do gorzkiego końca, poczuł się głęboko dotknięty. Do tej chwili myślał o błędzie, o nieporozumieniu, o drobnych różnicach między rozkazem i wykonaniem rozkazu. Miał duże doświadczenie w służbie i wierzył, że to mu wskaże właściwą drogę. Druzgocące słowa generała podkopały grunt pod jego nogami.
       - Robiłem - wykrztusił - to, co uważałem za swój obowiązek.
       - To, co pan uważa za swój obowiązek - odparł Luschke bezlitośnie - jest w sytuacji, w którą wpakowaliśmy się, czystym idiotyzmem.
       Hauk chrząknął z uznaniem. Schulz, który dotychczas wyglądał jak człowiek idący na dno z dzielną miną, teraz robił wrażenie pokornej owieczki. Generał zwrócił się do pułkownika.
       - Hochheim - przedstawił się pułkownik Hauk. - Dowództwo Naczelne, Kwatera Führera. - Potem wskazał na Greifera i powiedział: - Mój adiutant, porucznik Grafenberg. Jesteśmy w drodze z poleceniem specjalnym.
       - Naczelnego Dowództwa nie ma tutaj - oświadczył Luschke ze spokojem - nie ma tu również Kwatery Führera. Czyżby panowie zmylili marszrutę?
       - Straciłem moje środki transportowe - oświadczył pułkownik Hauk. - Proszę o dostarczenie dwóch ciężarówek i eskorty.
       - Prośba zostaje odrzucona.
       - Czy wolno zwrócić uwagę pana generała, że mam do przetransportowania tajny materiał archiwalny.
       - Może pan zwrócić na to uwagę, panie pułkowniku, ale to bezcelowe.
       - Czy pan generał chciałby wziąć na siebie odpowiedzialność, gdyby...
       - Panie pułkowniku - oświadczył twardo Luschke - jeżeli pan spali swoje akta, nie wpadną w ręce wroga. Mogę panu dać taką radę. Oto wszystko, co jestem w stanie uczynić dla pana.
       - Czy pan generał jest gotów potwierdzić mi swoją decyzję na piśmie? - zapytał Hauk groźnym szeptem.
       - To i wszystko, czego pan chce. Na przykład, że wojna jest na amen przegrana i to już od szeregu miesięcy. Wiedzą o tym nawet wazeliniarze w Kwaterze Führera. To, że nie chcę poświęcić dla pańskich skrzyń z papierami nawet jednego żołnierza - nikogo tam nie wzruszy.
       - Czy to ma znaczyć, panie generale, że rezygnuje pan z walki?
       - Żołnierze moi i ja - warknął Luschke ochrypniętym głosem - nie będą już więcej walczyli w obronie pańskich skrzyń. Ale jeżeli pan koniecznie chce mieć tę swoją walkę, będzie ją pan miał! Schulz!
       - Panie generale! - ryknął Schulz stając na baczność.
       - Schulz, proszę wręczyć tym ludziom wszystko, czego potrzebują dla zaspokojenia swego wojowniczego ducha: pięści pancerne, ładunki materiałów wybuchowych, amunicję, miny. A później niech sobie idą tam, gdzie jest ich miejsce - przed paszcze amerykańskich czołgów.
       
       Amerykanie nadciągają! - zawołał stary Asch. Wbiegł po schodach do swego prywatnego mieszkania, otworzył drzwi. - Amerykanie nadciągają!
       - Sprowadź ich tutaj - powiedział ze spokojem podporucznik Asch - oczywiście, o ile mają whisky.
       Sapiąc jak miech kowalski stary Asch usiadł przy stole i zaczął się wachlować śnieżnobiałą chustką do nosa. - Mamy najwyżej godzinę.
       - W ciągu godziny wiele może się wydarzyć - rzekł podporucznik Asch siedząc obok Barbary. - Podobno w ciągu godziny spalono w piecach Oświęcimia siedmiuset trzydziestu ludzi, w ciągu godziny pewna kobieta została piętnaście razy zgwałcona, w ciągu godziny moja bateria oddała kiedyś dwieście czterdzieści strzałów.
       - I w ciągu godziny - powiedział stary Asch - możesz bez trudu wskazać nowe kwatery swoim żołnierzom, którzy się rozlokowali w mojej kawiarni.
       - Ojcze - odparł podporucznik Asch - przecież to wszystko jedno, czy pójdą do niewoli tu, czy też gdzie indziej. Dlaczegóż więc mają się przenosić?
       - Amerykanie przeszukają mój dom!
       - Zrobią to i tak, więc lepiej, żebyśmy im dali do tego powód.
       - Doprowadzasz mnie do ruiny - jęknął stary Asch.
       - Oczywiście. Bo przecież wojna, która tu zdycha, jest moją wojną. Ja ją zacząłem, ja się nią entuzjazmowałem, ja czułem się w niej jak ryba w wodzie.
       - Wszystko to przeminie - pocieszała Barbara. - Nic nie jest wieczne. Wkrótce otworzy pan znowu swoją kawiarnię, chętnie pomogę panu przy tym.
       - Właśnie takiej jak pani mi tu brakowało - odparł kąśliwie stary Asch.
       - Jeszcze jak! - zawołał Herbert Asch. - Twoi nowi klienci będą się składać z amerykańskich żołnierzy. Wiele się przez to w kawiarni nie zmieni. Będzie się tylko rozlegać inny język, ale wymagania pozostaną mniej więcej te same. A wszyscy żołnierze bez względu na mundur lubią miłe i powolne ich życzeniom dziewczęta.
       - Czy wcale ci nie wstyd? - zapytał zmartwiony stary Asch.
       - Jestem przecież twoim synem - odparł Herbert Asch. Wedelmann i żona jego Magda zajrzeli do pokoju. Wyglądali na młodą parę, która ma zamiar wyruszyć w pierwszą podróż i nie wie, jak się do tego zabrać. Stanęli w drzwiach. - Czy możemy się pożegnać?
       - Dokąd się państwo udają? - zapytał stary Asch.
       - Dokądkolwiek. Nie chcemy panu być ciężarem. Tyle pan już dla nas zrobił. Kiedy przyjdą Amerykanie...
       - Nie wiedzą państwo, co ze sobą począć?
       - Już coś znajdziemy - zapewnił Wedelmann. - Dziękujemy panu bardzo za gościnę, mamy nadzieję, że kiedyś będziemy mogli się zrewanżować, ale teraz nie możemy narażać pana.
       - Oczywiście zostaniecie państwo tutaj! - powiedział stary Asch impulsywnie.
       - Nie zapominaj - zawołał rozbawiony Herbert Asch - że jesteś człowiekiem interesu!
       - Pan Wedelmann to cywil - bronił się stary - a dla cywilów dom mój zawsze stoi otworem.
       - Dziękuję - powiedziała czule Magda i wyciągnęła do niego rękę, co go wprawiło w wielkie zakłopotanie.
       - Ale musi się pan również zachowywać jak cywil - oświadczył surowo stary.
       - Ależ oczywiście.
       - Miejmy nadzieję - wtrącił Herbert. - Miejmy nadzieję, panie Wedelmann, że przetrzyma pan i to. Szansę pańskie są jednak raczej pomyślne. Jeszcze parę godzin ł nie będzie już pan miał żadnej pokusy.
       - A ty, mój synu? - zapytał stary Asch, - Czy nie uważasz za stosowne przebrać się?
       - Wcale mi z tym nie spieszno. Dopóki wegetują tu jeszcze niedobitki wielko-niemieckiego Wehrmachtu, muszę bronić moich żołnierzy przed każdą próbą napaści, a mogę to robić tylko w mundurze.
       - Poza tym bardzo ci w mundurze do twarzy - zawołała spontanicznie Barbara.
       - Żebyś mnie zobaczyła w kostiumie kąpielowym, moje dziecko! Generał to mucha wobec mnie.
       - Wyobrażam to sobie - powiedziała Barbara.
       Na schodach rozległ się hałas. Zadźwięczały wesoło podkucia butów, rozległy się donośne, nawołujące się głosy.
       - To może być tylko Kowalski - oświadczył melancholijnie stary Asch. - Odkąd ma wytrych, nie jestem pewien swego życia.
       Istotnie do pokoju wpadł Kowalski, a za nim wsunął się z uprzejmym uśmiechem kapral Soeft. Wyglądali tak, jak gdyby przed chwilą sami, bez niczyjej pomocy, osiągnęli ostateczne zwycięstwo.
       - Dzieci! - zawołał Kowalski. - Nareszcie dopięliśmy swego.
       - A mnie jeszcze w ostatniej chwili udało się zrobić dobry interes - oświadczył Soeft.
       - Ale nie w moim domu! - zawołał stary Asch ostrzegawczym tonem.
       - To dla mnie niewarte zachodu - powiedział Soeft protekcjonalnie. - Dom, którym zawładnąłem, ma osiemdziesiąt łóżek, z tego trzydzieści dwa puste.
       - To podobne do ciebie - powiedział podporucznik Asch.
       - A więc, ludzie! - zawołał Soeft. - Nie jestem drobiazgowy. Kto się jeszcze nie ulokował, ma tu okazję. Jazda do mojego szpitala!
       - Może pań umieścić jeszcze dwunastu żołnierzy? Tylko dwunastu? - zapytał stary Asch, który nagle wyraźnie się ożywił.
       - Jeżeli zechcę, nie dwunastu, ale całe trzy tuziny. A chcę, mogę sobie na ten luksus pozwolić.
       - Postaraj się trzeźwo patrzeć na tę sprawę, Soeft - powiedział podporucznik Asch. - Przecież na ogół łatwo ci to przychodzi.
       - Ogarnął go szał zwycięstwa - oświadczył Kowalski ze zrozumieniem. - Zawsze tak u niego bywało - kiedy miał wszystkiego w bród, zdradzał koleżeńskie instynkty.
       - A więc dobrze - powiedział Soeft - bądźmy trzeźwi. Potrzeba mi było gwałtownie kwatery pierwszej klasy dla kilku kamratów. Nie śmiej się tak głupkowato, Kowalski! Kiedy przejeżdżałem obok szpitala, przyszedł mi do głowy dobry pomysł. Pogadałem z naczelnym lekarzem i porozumieliśmy się w mgnieniu oka. Kowalski dostarczył mu towarów, a w zamian za to stoją teraz do naszej dyspozycji wszystkie puste łóżka. Zrozumiano? Kto tam będzie leżał, uważany jest za chorego i na razie nie pomaszeruje do obozu jeńców.
       - Niezły pomysł - oświadczył podporucznik Asch po krótkim namyśle. - To zawsze lepsze niż wylegiwanie się w restauracji na podłodze. Przekażę więc moich ludzi do twego szpitala, Soeft.
       - Możesz to zrobić - odparł Soeft z miną i gestami kalifa z Bagdadu.
       - Pan także uda się do szpitala, panie Kowalski? - zapytał stary Asch z odrobiną nadziei w głosie.
       - Nie, ja zostanę oczywiście u pana - odparł tamten z rozbrajającą prostotą.
       - To zupełnie wykluczone - oświadczył stary Asch. - W moim domu uznaję tylko cywilów.
       - Jestem cywilem - obwieścił wyniośle Kowalski. - Z zawodu geometrą.
       - Można pęknąć ze śmiechu! - zawołał stary Asch ze śmiertelnie poważną miną. - Przecież nie może pan oświadczyć po prostu, że jest pan geometrą. Nikt w to nie uwierzy. A chyba nie ma pan papierów?
       Kowalski sięgnął z uśmiechem do kieszeni. - Jeszcze jakie - oświadczył wznosząc w górę plik dokumentów. - Nazywam się mianowicie od teraz Brahm.
       - Jak się nazywasz? - zapytał zdumiony podporucznik Asch, a Barbara chwyciła go odruchowo za rękę.
       - Brahm - powtórzył nic nie przeczuwający Kowalski. Nie podoba ci się może?
       - Skąd masz te papiery?
       - Znalazłem przy zwłokach pewnego płatnika.
       - Gdzie leżały te zwłoki?
       - Co się z tobą dzieje? - zapytał zdumiony Kowalski. - Zwariowałeś?
       - Człowieku, chcę wiedzieć, gdzie znalazłeś tego trupa.
       - Soeft! - zawołał Kowalski - jedno miejsce w twoim szpitalu dla podporucznika Ascha! Ale separatka!
       Podporucznik Asch był poruszony do żywego. Uchwycił mocno Kowalskiego i krzyknął: - Odpowiedz mi nareszcie na moje pytanie!
       - W lasku miejskim - powiedział Kowalski wyzwalając się nie bez trudu z uścisku jego rąk. - Zabili go wczoraj w nocy.
       - Opowiedz mi wszystko, co ci o tym wiadomo! Wszystko! Przyparty do muru przez Ascha, Kowalski zaczął opowiadać starając się mówić krótko, rzeczowo i możliwie wyczerpująco. Zanim jeszcze zdążył skończyć, podporucznik Asch zapiął bluzę, opasał się pasem i nałożył na głowę czapkę.
       - Dokąd idziesz? - zapytał z przerażeniem stary Asch.
       - Muszę jeszcze to załatwić - odparł podporucznik Asch twardym głosem. Dopiero wtedy wojna będzie zakończona i dla mnie.
       
       Pułkownik Hauk i porucznik Greifer, wysmukły posąg i jego rozłożysty cień, stali na klatce schodowej komendantury, blisko okna, ale unikali spoglądania na rynek. Rysujący się przed ich oczyma obraz żałosnego zamieszania wzbudzał w nich odrazę.
       - Co teraz? - zapytał Greifer w bezsilnej furii.
       Hauk spojrzał przelotnie na pamiątkowe tablice z miedzi: "Poległym w wielkiej wojnie" - chodziło tu o pierwszą wojnę światową. Z dębowych ram zwisały zwiędłe liście, trochę podobne do wawrzynu. Pułkownik patrzył na ciemnobrązowy chodnik pod swymi nogami, wydawało się, że liczy jego wyblakłe kwadraty.
       - Przecież nie możemy po prostu zrezygnować ze wszystkiego! - mruknął Greifer.
       - Nie było o tym jeszcze mowy - sprostował Hauk cichym, syczącym głosem.
       - Miejmy nadzieję, że tymczasem nikt nie rozlokował się w naszej kwaterze. Greifer miętosił skórzane rękawiczki, zdawało się, że je rozedrze na strzępy. Jego kości policzkowe rysowały się z niezwykłą ostrością, podbródek był silnie wysunięty.
       - Pozostawienie składu bez ochrony - powiedział Greifer - graniczy niemal z lekkomyślnością.
       - To niech go pan ochrania! - oświadczył Hauk z miną bardziej jeszcze nieprzeniknioną niż zazwyczaj.
       - Jak mam to rozumieć, panie pułkowniku?
       - Mamy niewiele czasu powiedział Hauk i kilkakrotnie uderzył swymi skórzanymi rękawiczkami o spodnie. - Podzielimy się ostatnią robotą. Uda się pan najkrótszą drogą do, naszej kwatery, tam zajmie się pan załadowaniem. Proszę się liczyć z trzema ewentualnościami: albo załaduje pan cały materiał na dwie ciężarówki, albo cenniejszą połowę na jedną, albo też to, co najcenniejsze, do naszego samochodu osobowego.
       - Rozumiem - rzekł Greifer. - Tymczasem pan pułkownik osobiście..
       - Zobaczę, co się da zrobić. Proszę na mnie czekać, przyjdę wkrótce. Mój wóz osobowy będzie mi potrzebny.
       - Bardzo proszę - powiedział Greifer, wyłowił z kieszeni spodni klucz od samochodu i wręczył go pułkownikowi. Potem oddalił się pełną parą, w tempie lokomotywy.
       Pułkownik Hauk nie ruszał się na razie z miejsca. Dwaj przechodzący obok niego żołnierze zasalutowali. Nie zwrócił na nich najmniejszej uwagi. Miało się wrażenie, że odczytuje nazwiska na tablicy pamiątkowej; ale nie odczytywał ich - patrzył w dal i rozmyślał.
       Po chwili podszedł niemal machinalnie do okna i spojrzał w dół, na rynek. Panował tam chaos. Zobaczył żołnierzy bez broni, cywilów z paczkami, opuszczone i obrabowane ciężarówki. Na straszliwie brudnym rynku pełno było papierów i kawałków drzewa.
       Przed ratuszem tłoczył się tłum. Żołnierze demolowali ciężarówki, wyrzucali na ziemię skrzynie i worki. Rzucali się na to ludzie z koszykami i torbami, dzbanami i butelkami, łopatami i kilofami, otwierali skrzynie, rozcinali worki, rozbijali kanistry. Oliwa zmieszała się z cukrem, ryż pływał w wódce, do rynsztoków ulicznych ściekał złocisty miód.
       Jedna wielka orgia - chciwość, głód, żądza zaopatrzenia się w co się tylko da! Upiorna wyprzedaż wielko-niemieckiego Wehrmachtu! Plądrowanie Rzeszy.
       Pułkownik Hauk przyglądał się temu obrazowi z taką miną, jak gdyby patrzył na niezbyt interesujący album ze znaczkami pocztowymi.
       Po chwili dostrzegł człowieka przepychającego się gwałtownie przez ciżbę w kierunku komendy. Był to podporucznik artylerii. Hauk poznał go; wiedział, że nazywa się Asch.
       I jemu przyglądał się z takim samym brakiem zainteresowania, jak gdyby wertował album ze znaczkami.
       Potem odwrócił się od okna, rozejrzał badawczo i znowu ruszył po schodach prowadzących na górę. W pewnej chwili zatrzymał się tuż przed drzwiami komendy, zboczył w lewo i zniknął za drzwiami, na których widniały dwa zera. Nie zamknął za sobą drzwi.
       Porucznik Asch minął pędem te drzwi i wpadł do przedpokoju komendantury. Po krótkiej chwili pojawił się znowu w towarzystwie bombardiera Stamma, do którego powiedział: - Ulica Hindenburga 13. - Po raz drugi przebiegł obok na pół otwartych drzwi.
       Hauk przeczekał parę minut, po czym opanowany jak zwykle, kręcąc tylko lekko nosem z powodu straszliwych zapachów toalety, wszedł znowu na schody, przyśpieszył nieco kroku i znalazłszy się po chwili w swoim wozie ruszył w gwałtownym tempie. Zatoczył niewielki łuk, stojący dokoła ludzie rozpierzchli się. Nie skierował się jednak w stronę ulicy Hindenburga, przeciwnie, ruszył w kierunku, z którego nadchodził nieprzyjaciel.
       Szosa była prawie pusta; domy jak gdyby się rozstąpiły, a ludzie poukrywali. Natknął się na ludzi z Volkssturmu, którzy odskoczyli na bok. Po upływie krótkiego czasu zbliżył się do zapory przeciwczołgowej 4 Zachód.
       W odległości jakichś pięćdziesięciu metrów stał junak hitlerowski i wymachiwał czerwoną chorągwią. Hauk zatrzymał gwałtownie wóz tuż przed nim. Chłopak zawołał: - Baczność, strefa niebezpieczeństwa!
       - Z drogi! - powiedział Hauk takim tonem, jak gdyby robił wyrzuty mikserowi w barze za to, że mu dolał do whisky za dużo wody sodowej.
       Junak hitlerowski cofnął się, stanął na baczność i zasalutował. Hauk dotknął rękawiczką czapki i ruszył w kierunku zapory. Tu wylazł z rowu jakiś członek Volkssturmu, przycwałował do Hauka i zaczął szykować się do meldunku.
       - To zbyteczne - powiedział Hauk. - Każcie usunąć tę zaporę.
       Bawiący się w żołnierkę reprezentant Volkssturmu zawołał: - Niech mi wolno będzie zwrócić uwagę pana pułkownika...
       - Nie marnujmy czasu - rzekł Hauk i spojrzał w kierunku pola, na którego horyzoncie rysowały się sylwetki czołgów amerykańskich.
       Volkssturmowiec stał jeszcze chwilę na szosie z bezradną miną. Potem wezwał kolegów i kazał im odsunąć belki. Zaczęli kląć i narzekać, procedura usuwania trwała prawie dziesięć minut. Przez cały ten czas pułkownik siedział za kierownicą jak manekin. Raz tylko po jakichś siedmiu minutach odwrócił się wolnym ruchem. Ale szosa, którą przejechał, była pusta.
       Po usunięciu zapory pułkownik, który nie wyłączył silnika, dał gazu i ruszył.
       - Ma, szelma, odwagę! - oświadczył jeden ze spóźnionych wojowników nie bez respektu.
       Pułkownik jechał naprzód dopóty, dopóki amerykańskie czołgi nie zarysowały się przed nim zupełnie wyraźnie. Wtedy zatrzymał się przed jakimś krzakiem, wyskoczył z wozu, nie wyłączając silnika zdjął proporczyk dowództwa i wywiesił na jego miejscu białą chustkę.
       Wóz potoczył się powoli dalej. Zbliżające się czołgi amerykańskie skierowały nań swe lufy. Towarzyszący im piechurzy ukryli się za olbrzymim kolosem ze stali.
       W pewnej chwili silnik ucichł, Hauk wysiadł z samochodu i ruszył w stronę Amerykanów. Stanąwszy naprzeciw jakiegoś oficera przyłożył rękę do czapki i oświadczył: - Poddaję się. - Wypowiedział te słowa takim tonem, jak gdyby dowiadywał się w kasynie, czy masło jest naprawdę świeże.
       Oficer amerykański, dla którego ta postawa, jak mu się zdawało, była niewątpliwym wcieleniem ducha pruskiego, również przyłożył rękę do czapki. Stali naprzeciw siebie z minami niemal uroczystymi. Wydawało się, że tylko czekają, by to spotkanie uwiecznił pędzel malarza
       Większość żołnierzy amerykańskich zdawała sobie w pełni sprawę z doniosłości tej wielkiej chwili. Wierzyli, że zetknęli się z uosobieniem ducha żołnierskiego, i uważali, że się wzbogacili o jedno wzniosłe przeżycie.
       - Czy mogę prosić pana pułkownika o jego broń? - zapytał rycerskim tonem oficer amerykański.
       Pułkownik Hauk zastosował się do tej prośby.
       
       Miasto czekało na Amerykanów. Wszędzie były przygotowane białe chorągwie - jedne formatu chustki do nosa, inne rozmiarów prześcieradła. Ulice pustoszały coraz bardziej. Dzieciaki spoglądały ciekawie zza firanek.
       Większość członków Volkssturmu powróciła do życia prywatnego. Ci, których nie można już było zawiadomić, wśród nich odkomenderowani do zapór numer 3, 4 i 5, przygotowali się do ustąpienia przed olbrzymią przewagą wroga. Kapitan Schulz obwieścił, że zamierza udać się na front.
       Podporucznik Brack i bombardier Kowalski rozminowali most kolejowy, rozdzieliwszy przedtem między ludność cywilną i żołnierzy bez przydziału całą zawartość magazynów. Kapral Soeft przeprowadził inspekcje swego szpitala stwierdzając z wielkim zadowoleniem, że łóżko w jego separatce jest bez zarzutu, a młoda pielęgniarka skłonna do wszelkich usług.
       Ortsgruppenleiter, przebrany w skromne ubranie cywilne, spalił dwadzieścia osiem egzemplarzy "Mein Kampf" Hitlera, wśród nich trzynaście egzemplarzy oprawionych w skórę. Łkał cicho i samotnie. Jego druga żona - pierwsza okazała się w owych pełnych chwały dniach objęcia władzy niegodną tak wysokiego dygnitarza - wymyślała mu od ostatnich idiotów.
       Dozorca więzienia Krawattke zrobił inwentarz i przygotował wielostronicowy protokół zdawczy. Włożył swój najlepszy mundur, postanowił sobie bowiem powitać zwycięzców przed bramą i uroczyście wręczyć im klucze. Przedtem już zaopatrzył swego ulubionego więźnia, starego Freitaga, w dwa dodatkowe wełniane koce, podwójną rację chleba i przenośny klozecik-kibel z pokrywą.
       Generał-major Luschke zniszczył w obecności swego szefa sztabu ostatnie tajne akta. Lora Schulz studiowała pilnie podane w encyklopedii wiadomości o Ameryce. A stary Asch przy czynnej pomocy małżeństwa Wedelmann pakował swe najcenniejsze towary do najodleglejszego kąta piwnicy.
       Zaczęło się ściemniać. Miasto robiło wrażenie opustoszałego, ale w domach było gwarno i ruchliwie. Przez ulice toczył się jeszcze tylko jeden jedyny samochód. Siedzieli w nim podporucznik
       Asch i bombardier Stamm, z tyłu zaś leżał skulony porucznik Greifer jęcząc i klnąc straszliwie. Obiema rękami trzymał się kurczowo za lewą nogę, z której sączyła się krew. Asch skierował wóz w stronę koszar artylerii.
       Z oddali dochodził huk silników. Pojedyncze głuche detonacje przerywały raz po raz warkot czołgów. Ale Amerykanie jeszcze się nie zjawiali.
       
       Panie generale - powiedział podporucznik Asch popychając przed sobą Greif era - jedną świnię już mamy. Siedzący za biurkiem Luschke spojrzał przelotnie na swego szefa sztabu, potem rzucił okiem na Greifera, który leżał na dywanie krzywiąc się z bólu. Skierowawszy z kolei wzrok na podporucznika Ascha, zapytał go po długiej chwili milczenia:
       - Czy ten człowiek jest ciężko ranny?
       - Nic wielkiego, panie generale, łydka lekko draśnięta.
       - Nałożyć opatrunek - polecił generał.
       Greifera wywleczono. Jęczał i klął. Asch zawołał do tych, którzy go wlekli: - Uważajcie, żeby się wam ta świnia nie wymknęła.
       - Podporuczniku Asch - powiedział generał-major Luschke, kiedy zostali we trójkę - co to ma znaczyć?
       - Ten człowiek jest pomocnikiem morderców i sam jest mordercą.
       - Panie podporuczniku Asch - rzekł szef sztabu uważając, że wobec milczenia generała winien wmieszać się do sprawy - nie mamy czasu do stracenia. W każdej chwili mogą tu być Amerykanie.
       - Tym bardziej musimy się spieszyć - upierał się Asch.
       - Człowieku - powiedział szef sztabu - czego pan właściwie od nas żąda?
       - Pokój nie powinien być ratunkiem dla morderców. Czy to jest dziwne żądanie?
       - Słuchajcie, Asch - powiedział szef sztabu - jeżeli ma pan dowody, że ten człowiek jest mordercą, to dlaczego nie załatwiliście się z nim sami. Po coście go przywlekli do nas?
       - Bo zamordowanie mordercy nie jest wyjściem z sytuacji, musi być osądzony.
       - Ale przecież chyba nie przez nas! Teraz już nie. Skończyliśmy ze wszystkim.
       - Panie generale - domagał się energicznie podporucznik Asch - żądam zadośćuczynienia za zabitych, bezmyślnie rzuconych na pastwę śmierci żołnierzy, za rannych i za zamordowanych bestialsko i z premedytacją. Żądam sądu doraźnego nad porucznikiem Greiferem.
       Szef sztabu zrobił zrezygnowany ruch ręką. Luschke siedział na krześle skulony; splótł ręce, w jego lekko zmrużonych oczach czaił się chłód. Podporucznik Asch spoglądał na generała niemal wyzywająco.
       - Niech pan opowiada - powiedział Luschke. Podporucznik Asch opowiedział pokrótce, co przeżył, co mu było wiadomo. Przedłożył dowody. Próbował umotywować swoje przypuszczenia. W dalszym ciągu domagał się sądu wojennego.
       - Jeżeli jest to zgodne z prawdą choćby częściowo... - Luschke nie dokończył rozpoczętego zdania. Chude ramiona opadły jeszcze bardziej niż zazwyczaj. Spoglądał na Ascha jasnym, badawczym wzrokiem. Potem powiedział do szefa sztabu: - Niech pan szuka Bracka i Kowalskiego, proszę użyć do tego wszystkich wolnych żołnierzy. Niech pan weźmie również tych, których się domaga Asch.
       - Ależ panie generale... - zawołał przerażony szef sztabu.
       - Gdyby ta decyzja miała obciążać pańskie sumienie - oświadczył Luschke z całym spokojem - może pan oczywiście uważać się za zwolnionego.
       - Zostaję tutaj - oświadczył szef sztabu i zabrał się do wydawania rozkazów. Wydawał je w sąsiednim pokoju z tą samą niezachwianą rzeczowością, z jaką to czynił od pierwszych dni wojny. Jak gdyby to miało trwać wiecznie.
       - Podporuczniku Asch - powiedział generał - popłynęło wiele krwi. Czy to się nigdy nie skończy?
       - Panie generale - odparł podporucznik - żołnierze, dla których żądam zadośćuczynienia, nie padli w walce, lecz zostali zamordowani. Czyżby mordercy mieli pozostać przy życiu?
       - Ma pan tylko jednego z nich.
       - Lepszy jeden niż żaden!
       - Podporuczniku Asch - zapytał generał z ledwie dostrzegalnym uśmiechem - kto u diabła nauczył pana tego niebezpiecznego uporu?
       - Pan, panie generale - odrzekł podporucznik Asch. Obydwaj uśmiechnęli się do siebie z nieznaczną ironią i niewątpliwym zrozumieniem.
       
       W jakieś trzydzieści minut później rozpoczęła się rozprawa. Doprowadzony został porucznik Greifer, któremu już zdążono nałożyć opatrunek. Kazano mu usiąść na krześle pośrodku pokoju.
       Szef sztabu stanął obok siedzącego przy stole generała. Okna były zaciemnione, lampka pod sufitem rzucała skąpe światło. Wezwani żołnierze utworzyli półkole.
       - Otwieram - zaczął z pewnym pośpiechem, ale z zachowaniem tonu rzeczowego szef sztabu - rozprawę przed sądem wojennym przeciw porucznikowi Greiferowi. Przewodniczący sądu: generał-major Luschke. Pierwszy ławnik i zarazem protokolant: ja sam, major Horn, szef sztabu dywizji generał-majora Luschke. Drugi ławnik: porucznik Nowak z komendy garnizonu. Oskarżyciel: podporucznik Asch. Obrońca oskarżonego: podporucznik Brack. Świadkowie: bombardier Kowalski, bombardier Stamm, panna Barbara Brucks. Oskarżeni: pułkownik Hauk, nieobecny; porucznik Greifer. Treść oskarżenia: nadużycie władzy z motywów osobistych - ponad dwudziestu zabitych. Poza tym: dwukrotny mord z premedytacją. Co oskarżony ma do powiedzenia?
       - Wszystko to nie jest warte funta kłaków! powiedział czelnie i zaczepnie Greifer. Odzyskał tupet, nie odczuwał bólów, wiedział, że chodzi tutaj o gardło, o to, żeby pozostać przy życiu! Uświadomił sobie, że trzeba za wszelką cenę zyskać na czasie. Amerykanie muszą się wkrótce zjawić, będą tu lada chwila, tęsknił po prostu za tym, żeby się tak stało. A poza tym miał jeszcze tyle czelności, by uważać całą sytuację za niewiarygodnie śmieszną. - Wszystko to nie jest warte funta kłaków - powtórzył.
       - Muszę prosić jak najbardziej stanowczo - powiedział major Horn starając się nie tracić opanowania - o posługiwanie się innym tonem.
       - Dlaczegóż to? - zapytał grubiańsko Greifer. - To, co się tutaj rozgrywa, jest w moich oczach małpią błazenadą. Między innymi protestuję przeciwko temu, żeby pozwolono oficerskiej dziwce zeznawać przeciwko mnie.
       - Jeszcze jedno słowo w tym rodzaju - powiedział Horn - a będziemy prowadzili rozprawę bez pana.
       Greifer zamilkł, zorientował się od razu, że to sprawa niebezpieczna. Rozprawa bez niego byłaby równoznaczna z rozprawą krótką, a potrzebował czasu, i to możliwie jak najwięcej. Temu błazeńskiemu widowisku muszą położyć kres wkraczający Amerykanie, pod żadnym pozorem nie może się ono zakończyć wyrokiem tego, pożal się Boże, sądu.
       - Protestuję - powiedział Greifer - przeciwko temu postępowaniu doraźnemu. Samo wszczęcie tego postępowania jest sprzeczne z przepisami, poza tym zwracam uwagę na to, że występowanie oskarżyciela również i w roli świadka to czysty nonsens.
       - Odrzucam ten protest - oświadczył Horn porozumiawszy się przedtem wzrokiem z generałem Luschkem.  Okoliczności specjalne pozwalają nam odstąpić od obowiązujących przepisów. Podporuczniku Asch, niech pan zaczyna.
       Asch oświadczył twardo i ostro: - Pułkownik Hauk, któremu towarzyszył porucznik Greifer, przejął z własnej decyzji władzę nad rozproszonymi, okrążonymi oddziałami wojskowymi, uformował je na nowo i informując je świadomie fałszywie rzucił na wroga.
       - Co to mnie obchodzi?! - zawołał Greifer. - Od kiedyż to porucznik jest odpowiedzialny za rozkazy pułkownika?
       - Oddziałom, których zadaniem było przedrzeć się przez linię wroga, udzielił pan świadomie fałszywych informacji o wsparciu ogniowym, o stanie zaopatrzenia oraz stanowiskach nieprzyjaciela.
       - Nie może pan tego udowodnić! - zawołał Greifer triumfalnie.
       - Mogę na to przysiąc - powiedział Asch.
       - Należy wziąć pod uwagę - wtrącił podporucznik Brack jako obrońca oskarżonego - że siłą rzeczy taka kłopotliwa sytuacja nie wyklucza możliwości mylnej informacji.
       - Można się pomylić raz, nawet dwa, ale nie dziesięć razy. Oddział, który miał dokonać wyłomu, otrzymał od porucznika Greifera szereg danych z gruntu fałszywych. Między innymi zapowiedziane zostało wsparcie ataku przez działa piechoty, a tymczasem żadnych dział piechoty nie było. W najlepszym wypadku istniała możliwość dotarcia do skrzyżowania, ale utrzymanie go było wręcz niemożliwe,
       - Jedno pytanie - przerwał Horn. - Czy dowódca oddziału, który miał dokonać wyłomu, byłby się zorientował w bezcelowości swojej akcji, gdyby znał prawdę?
       - Nie ma co do tego najmniejszej wątpliwości - oświadczył podporucznik Asch. - Pan major Hinrichsen z pewnością nie stanąłby na czele akcji, gdyby znał dokładnie sytuację. Oparłby się z pewnością pozbawionemu sensu przelewowi krwi. A tymczasem musiało zginąć ponad dwudziestu żołnierzy, żeby tylko pułkownik Hauk i porucznik Greifer mieli szansę dotarcia do swoich skrzyń z żarciem.
       - Protestuję! - ryknął Greifer. - Po pierwsze, liczby nie pochodziły ode mnie, lecz wyłącznie od pułkownika Hauka, podawałem je tylko dalej. Nie ma również mowy o żadnych skrzyniach z żarciem.
       - Na ten temat może złożyć zeznania bombardier Kowalski.
       Kowalski wysunął się naprzód. - Mogę zaświadczyć - oznajmił z szerokim gestem - że porucznik Greifer osobiście obszedł pododdziały w lasku. Liczby pochodzą więc z pewnością tylko od niego. A jeżeli nawet pułkownik sam podał fałszywe liczby, to ten oto pan stał obok nie mrugnąwszy powieką.
       - Może się przesłyszałem - powiedział Greifer z wymuszonym uśmiechem.
       - A co się tyczy skrzyń - ciągnął Kowalski - to były bez wyjątku skrzynie z żarciem. Przejąłem je i rozdzieliłem ich zawartość między ludzi.
       Zabrał głos podporucznik Brack. - Bombardierze Kowalski, dwa pytania. Pierwsze: Czy istnieje możliwość, że oskarżeni Hauk i Greifer istotnie przekroczyli odebrane nieprzyjacielowi skrzyżowanie tylko po to, by sprowadzić posiłki? Drugie: Czy istnieje możliwość, że poszczególne skrzynie zawierały coś poza żywnością, na przykład akta?
       - Czy otrzymaliśmy posiłki? - zapytał Kowalski. - Czy akta można wychlać?
       - Protestuję raz jeszcze! - zawołał Greifer. - Próbowaliśmy zmobilizować posiłki, ale to się nam nie udało. Mieliśmy w naszych skrzyniach tajne papiery, ale były ukryte.
       - Wśród butelek z wódką? - zapytał Kowalski z szyderczym uśmiechem.
       Major Horn spojrzał na Luschkego, generał kiwnął głową.
       - Przejdźmy do następnego punktu - powiedział major. Nagle w kiepsko oświetlonym pokoju zapanowała całkowita cisza. Huk silników zdawał się przybliżać. Głośna detonacja z odległości kilku kilometrów dotarła do uszu obecnych. Zadźwięczała lekko jedna z szyb w oknie.
       - Dalej! - zawołał niecierpliwie Horn.
       - Punkt następny - powiedział podporucznik Asch to zamordowanie pani Willrich.
       - Gdzie są zwłoki? - zapytał Greifer szyderczo. - Gdzie jest sporządzony przez lekarza akt zgonu? Takie rzeczy są przy zgodnym z ustawami postępowaniu sądowym nieodzowne, ale wydaje się, że panowie o tym wszystkim nic nie wiedzą. Są to grube usterki formalne. Jedna jedyna wystarczy, by wyrok uczynić nieważnym. To wszystko winien pan wziąć pod uwagę.
       - Biorę jedynie pod uwagę fakt - powiedział Horn - że jest pan zorientowany dosyć dokładnie w formalnościach wojskowego wymiaru sprawiedliwości. Ciekawe, skąd pan o tym tak dobrze wie?
       - Niech pan zgadnie! - zawołał Greifer.
       - Czy stawał pan kiedyś przed sądem, czy też sprawował pan funkcję sędziego?
       - Na razie stoję przed klubem kręglarzy, który, zdaje się, nie wie, że zbliża się inny klub i ma święty zamiar posłużyć się kręgielnią.
       - Podporuczniku Asch, co panu wiadomo o sprawie Willrichowej? - zapytał major Horn.
       - Znaleziono ją zamordowaną we własnym mieszkaniu.
       - Nie znam żadnej pani Willrich - oświadczył Greifer. - Niech mi pan udowodni, że tak nie jest, podporuczniku Asch.
       - Zrobi to świadek Barbara Brucks - rzekł Asch.
       - Świadek! - zawołał Greifer i ironiczny uśmiech wykrzywił mu gębę. - Ta dama nie może świadczyć ani za, ani przeciw. W ogóle nie może być świadkiem!
       - Przyjmuję - oświadczył obrońca podporucznik Brack - iż oskarżony chce zaznaczyć, że nie uważa Barbary Brucks za godną występowania w roli świadka. Należy zwrócić uwagę, że również cywilny kodeks karny...
       - Dziękuję za pouczenie, panie podporuczniku - rzekł Horn.
       - To zbyteczne. Proszę, panno Brucks.
       Barbara wystąpiła naprzód chwiejnym krokiem, jak gdyby wchodziła na lodowisko. Spojrzała na Ascha, który kiwnął w jej stronę głową. Po chwili oświadczyła: - W rozmowach między pułkownikiem Haukiem i porucznikiem Greif erem, które przypadkowo miałam, okazję słyszeć...
       - Przypadkowo! - zawołał Greifer. - Ta dziwka podsłuchiwała, podpatrywała przez dziurkę od klucza! Jest wściekła, że się ją spławiło, a spławiliśmy ją, bo to przecież dziwka. I ta parszywa kocica, którąśmy przepędzili na cztery wiatry, ma teraz oczerniać oficerów! To jest nie do pomyślenia w żadnym sądzie na świecie!
       - Stul pysk, ty świnio! - zawołał Asch z dziką furią.
       - Proszę nie prowadzić prywatnych rozmówek - powiedział Horn sarkastycznie. - Głos ma panna Barbara Brucks.
       - W rozmowach, które miałam okazją słyszeć - ciągnęła w szybkim tempie Barbara Brucks - padało wielokrotnie nazwisko Willrich oraz wymieniana była nazwa miejscowości, w której pani Willrich mieszkała. I to w bezpośrednim związku z płatnikiem Brahmem i zdeponowanymi skrzyniami.
       - Zdeponowane skrzynie - określenie jest bardzo charakterystyczne - zauważył Horn. I widząc, że Greifer otwiera usta, przestrzegł go: - Proszę nie przerywać zeznania, w przeciwnym razie każę. pana wyprowadzić. Niech pani mówi dalej, panno Brucks.
       Wobec ociągania się Barbary odezwał się podporucznik Asch:
       - Wreszcie znaleźliśmy ten dom, a w nim trupa pani Willrich.
       - Może pan tego trupa sam spreparował?! - zawołał Greifer.
       - Sąsiedzi mogą zaświadczyć, że kilka godzin przed naszym zjawieniem się byli w tym domu Hauk i Greifer.
       - Czy sąsiedzi ci. są tu obecni? - zapytał Greifer. - Czy istnieje protokół ich zeznań podpisany przez osobę urzędową? Przyjmijmy jednak, że istotnie złożyliśmy tej pani Willrich wizytę. Kiedyśmy ją opuszczali, żyła jeszcze, a potem zjawił się podporucznik Asch z tą damą.
       - Przyszliśmy w kilka godzin później - powiedział Asch. - Zwłoki, któreśmy znaleźli, były zimne. Wezwany przez nas lekarz zbadał je. Wedle jego orzeczenia śmierć musiała nastąpić w czasie, kiedy Hauk i Greifer byli w mieszkaniu.
       - Same bzdury - zawołał Greifer. - Gdzie jest lekarz? Gdzie jest jego orzeczenie i dlaczego tak zwany sąd ma brać za dobrą monetę wszystko, co plecie jakiś tam podporucznik? Wnoszę o ustalenie, jaki stosunek łączy podporucznika z tą damą. Zdaje się nie ulegać wątpliwości, że z góry ustalili swoje zeznania. Poza tym...
       Greifer przerwał nagle potok swej wymowy. Zaczął nasłuchiwać. W ciszy, która zapadła, nasłuchiwali teraz wszyscy.
       Warkot silników stawał się coraz bliższy, rozległy się strzały z karabinów maszynowych, które zamilkły po chwili. Wydawało się, że łoskot staje się bardziej intensywny, że powoli, niepowstrzymanie przybliża się do obecnych.
       - Poza tym - to właśnie! - triumfował Greifer.
       Major Horn wypuścił z ręki kartkę i spojrzał badawczo na generała domagając się wzrokiem odpowiedzi. Luschke siedział z miną człowieka, który słucha hałaśliwego, mało interesującego koncertu radiowego.
       - Idźmy dalej - powiedział Horn. - Sprawa trzecia: płatnik Brahm.
       - Płatnik Brahm - powiedział podporucznik Asch - został zamordowany dzisiejszej nocy. Jego zwłoki...
       - Zwłoki - zawołał Greifer - trafiają się na wojnie. To przeważnie bezpośredni rezultat akcji wroga. Ale istnieją jeszcze inne możliwości, zwłaszcza w czasach, kiedy laicy zabawiają się w sprawiedliwość, a żołnierze stali się zbójami. Może więc ktoś zginąć z wyroku. Może nastąpić na minę. Może zostać zabity przez żądnych łupu włóczących się po nocy żołnierzy. Może również popełnić samobójstwo. Proszę wybierać!
       - To było morderstwo - powiedział podporucznik Asch. - Bombardier Kowalski może zaświadczyć.
       - Zaświadczyć! - wykrzyknął Greifer. - Co chce zaświadczyć? Swój własny czyn?
       - Ubiegłej nocy - powiedział bombardier Kowalski - widziałem, jak trzech mężczyzn wyszło z domu przy ulicy Hindenburga trzynaście w kierunku lasku miejskiego. Wkrótce potem padły tam dwa strzały. Po jakimś czasie wróciło dwóch: Hauk i Greifer. Zwłoki płatnika Brahma pozostały w lesie.
       - W magazynku pistoletu porucznika Greifera - powiedział podporucznik Asch - brak dwóch nabojów. Pistolet został użyty. Kaliber zgadza się z kalibrem nabojów znalezionych w ciele Brahma.
       - Co pan powie na swoje usprawiedliwienie? - zapytał Greifera major Horn.
       - Gdybym się miał usprawiedliwiać, to przed Amerykanami - powiedział Greifer. - Są już tutaj. Nastawcie uszu, moi panowie.
       Warkot silników zbliżył się jeszcze bardziej. Szyby w oknach dzwoniły cicho, gorączkowo, bez przerwy. Potem runęła gdzieś jakaś ściana z drzewa, żelaza i szkła. Wydawało się, że wszystko to odbywa się tuż pod oknami skąpo oświetlonego pokoju i że siedzący w nim ludzie wstrzymują z wrażenia oddech.
       - Tylko to - zawołał gorączkowo Greifer wskazując ręką na okna - ma teraz znaczenie. Jedynie ten argument gra decydującą rolę. I do niego winniśmy się zastosować.
       Generał spojrzał ostro na szefa sztabu. Major zacisnął kurczowo ręce i oświadczył: - Rozprawa nie jest jeszcze zakończona i będzie się toczyć dalej.
       - Jesteśmy u kresu - zawołał Greifer walcząc zaciekle o ostatnie chwile. - A to dlatego, że zbyt wielu spośród nas zawiodło pokładane w nich nadzieje. Dlatego, że twierdzenia jakiegoś oszczercy, który przypadkowo, dzięki pomyślnym okolicznościom, awansował na oficera, zostały wzięte na serio! Dlatego, że zeznania jakiejś dziwki mają większą wagę od zeznań zasłużonych żołnierzy, dlatego, że daje się wiarę dezerterom, buntownikom i dekownikom!
       Major Horn zerwał się, jak by zamierzał rzucić się na Greifera. Generał-major Luschke dotknął lekko jego ramienia i major znowu usiadł na swym miejscu.
       - Podczas gdy zdrajcy i świntuchy wzbogacali się - wołał Greifer z nieposkromioną emfazą - my walczyliśmy do ostatniego tchnienia. Wiedzieliśmy zawsze, czym jest obowiązek, nigdy nie kapitulowaliśmy jak tchórze. Te stare cnoty żołnierskie, którym jesteśmy wierni, przeszkadzają teraz rabusiom, tchórzom i spekulantom wojennym. Stąd próby obwiniania nas o morderstwo, oto dlaczego chcą nas zlikwidować.
       Miało się wrażenie, że siedzący w pokoju, nie robiąc ani kroku, cofają się. Mizerne światełko zaczęło dygotać, okna trzęsły się jak w gorączce, a generał uśmiechał się jak nieboszczyk.
       - Nie jesteśmy - ryczał Greifer - zdrajcami ojczyzny. Są nimi, ci, którzy chcą nam założyć stryczek. Mieliśmy wykonać tajne polecenie, decydujące o dalszym przebiegu wojny, ale wykonanie go spotkało się z sabotażem. Z sabotażem szubrawców, którzy opuścili ojczyznę, będącą w śmiertelnym niebezpieczeństwie, którzy zdradzili Niemcy!
       Greifer ciężko dyszał. Zebrani w pokoju milczeli. Warkot silników stawał się coraz mocniejszy. Nagle umilkł. W pokoju zapanowała dręcząca cisza.
       Generał Luschke powiedział: - Powiesić!
       W dziesięć minut później porucznik Greifer wisiał na placu ćwiczeń koszar artyleryjskich.
       
       Amerykanie wkroczyli do miasta. Z licznych okien zwisały białe chorągwie, jak gdyby cała ludność wywiesiła bieliznę do wysuszenia. Zaczęli się ukazywać pojedynczy przechodnie. Uśmiechali się z ulgą bądź ze strachem, z oddaniem bądź z apatią, ufnością bądź z pogardą, przyjaźnie bądź tchórzliwie.
       Ktoś zawołał: "Nareszcie oswobodziliście nas!" Ktoś inny uzupełnił z zapałem: "Nareszcie oswobodziliście nas od hitlerowców!"
       Amerykanie, na szczęście nie władający językiem niemieckim, siedzieli w swych pojazdach z obojętnymi minami. Przybrali zwycięski wyraz twarzy, ale nietrudno było zauważyć, że nie są wolni od strachu. Wietrzyli wszędzie hitlerowskie bestie i morderców z obozów koncentracyjnych, bo przecież ich gazety wojskowe uporczywie i dlatego z powodzeniem wmawiały w nich, że innych Niemców nie ma.
       Znalazłszy się za miastem kapitan Schulz zarządził zbiórkę pozostałych pod jego rozkazami żołnierzy, którzy składali się z bezradnych niedołęgów przydzielonych do Komendantury oraz z nie orientujących się w niczym volkssturmowców. Ustawił ich w szeregu i oddał się wraz z nimi w niewolę zdumionym Amerykanom. Z wysoko podniesioną głową, napompowany świadomością, że aż do ostatniego tchu spełnił swoją powinność, pomaszerował na czele swoich żołnierzy do niewoli. Za nim dreptał Heini opłakując żałośnie i rozdzierająco swe utracone bohaterstwo.
       - Heini - powiedział Schulz iście po męsku - przestańże wreszcie ryczeć! Prawdziwy żołnierz nie płacze!
       - Tak jest, panie kapitanie - załkał Heini z pokorą.
       - Żeby zmienić bieg twoich myśli - oświadczył wojak Schulz - pozwalam ci nieść mój bagaż.
       Heini z zapałem zastosował się do tej propozycji.
       Dowódca zwycięskich oddziałów zdobył miasto, a wraz z nim koszary artylerii za pomocą dwudziestu czterech czołgów typu Sherman oraz licznej piechoty. Zwycięzcy butnie przemierzali puste korytarze. Pociskami z pistoletów maszynowych rozbijano dekoracje ścian. Nad bramą kołysał się jeden z orłów.
       Siedzący nieruchomo za swym biurkiem generał-major Luschke został wzięty do niewoli przez jednego kapitana, dwóch podporuczników i trzydziestu sześciu uzbrojonych po zęby żołnierzy. Obok niego stał, również nieruchomo, szef jego sztabu. Był jedynym człowiekiem, który wbrew kilkakrotnie przez Luschkego powtarzanemu rozkazowi niezmiennie opierał się temu, by rozstać się ze swoim generałem.
       Żołnierze wysunęli naprzód poruczników, porucznicy zaś kapitana, który powiedział: - Panie generale, jest pan jeńcem.
       Generał-major Luschke podniósł się bez słowa, poprawił na sobie mundur i wyszedł eskortowany przez trzydziestu sześciu żołnierzy, dwóch podporuczników i jednego kapitana.
       Inny spośród zwycięzców wydał polecenie, żeby na plac ćwiczeń zajechały dwa jeepy i jeden wóz z eskortą. Dwanaście reflektorów obrzuciło jaskrawym światłem wiszącego na stryczku porucznika Greifera. Zdumieni żołnierze amerykańscy obstąpili wisielca.
       - Oficer ten - powiedział jeden z nich, wychowany na licznych komentarzach radiowych - był bojownikiem ruchu oporu. Hitlerowcy załatwili się z nim jeszcze w ostatniej chwili.
       Bezpośrednio za tak zwanymi oddziałami bojowymi przybył do miasta CIC. Kapitan Ted Boernes, który poczynił wszechstronne i gruntowne przygotowania, zajął willę kreisleitera przy ulicy Hindenburga. James I wraz z Jamesem II i mężem zaufania Hinrichsenem rozlokowali się w pokojach komendy garnizonu.
       Amerykanie uznali, że miasto należy do nich.
       
       Późnym wieczorem zjawił się w pokojach CIC dowódca zwycięskich wojsk oświadczając: - Zgodnie z rozkazem jeszcze dziś w nocy wyruszę dalej na wschód.
       - Nie zatrzymujemy pana - powiedział James I z trudem ukrywając swe zadowolenie, że nareszcie będzie miał pełną swobodę ruchów.
       - Zostawię tu jedynie nieliczną ochronę, przede wszystkim dla pilnowania obozu jeńców, na który przeznaczyliśmy koszary artylerii.
       - W porządku - rzekł energicznie James I. - Z niecierpliwością czekamy na to, żeby pan zwyciężał w dalszym ciągu. Niechże więc pan nie odrywa się od nieprzyjaciela.
       - Czy w ramach waszych zadań specjalnych zajmie się pan również obozem jeńców? - zapytał zwycięzca.
       - Ależ oczywiście! - zapewnił James I. - Należy to do naszych obowiązków, a więc będzie załatwione jak się patrzy.
       - Bardzo pięknie - odparł bohater czołgów w wysokiej randze, - To mnie uspokaja. Każę tam wpakować wszystkich, którzy się już nawinęli i jeszcze nawiną. A uważajcie mi na przestępców wojennych!
       - Jakżeby inaczej! - odpowiedział James I. - Będziemy ich ostro pilnować.
       - Tuż przed naszym wkroczeniem powieszono w koszarach jakiegoś oficera. Może był to bojownik ruchu oporu. Jeżeli znajdzie pan chwilę czasu, mister James, proszę wziąć tę sprawę pod lupę.
       - Dla spraw tego rodzaju mam zawsze czas. Diablo dużo czasu.
       - Doskonale - powiedział zwycięzca. - Opuszczam więc pana i posuwam się naprzód. Jak już mówiłem, pozostawiam tutaj niewielką ilość wojska. Trochę taborów oraz kompanię piechoty dla pilnowania jeńców w obozie. Ale nic szczególnego zajść nie może. Sytuacja przedstawia się w ten sposób, że jeden nasz żołnierz może rozebrać do naga cały wielko-niemiecki pułk. Gdyby jednak...
       - Będziemy pilnowali. A gdyby zaszło coś nieprzewidzianego, zawiadomimy pana pocztówką.
       
       Zdawało się, że tej nocy miasto nie chce zasnąć. Opróżniono ogromne ilości butelek. Niech żyje zwycięstwo! Za ostateczne zwycięstwo, oswobodzenie, wolność! Niech żyje Truman, niech żyje generał Luschke, niech żyje führer, wiwat Eisenhower! Wiwat żołnierze amerykańscy, niemieccy, wiwat sprzymierzeni z dnia wczorajszego, alianci dnia dzisiejszego, towarzysze broni dnia jutrzejszego!
       Niektórzy pili nawet na cześć pokoju, ale większość czyniąc to była kompletnie pijana i dlatego krzyczała o pokoju z najgłębszym przekonaniem.
       - Generał - mówił podporucznik Asch, a właściwie cywil Herbert Asch, siedzący teraz w swoim pokoju nad kawiarnią - wyglądał przez cały czas jak sfinks. Powiedział tylko jedno słowo: "Powiesić"! I ledwie je wypowiedział, już ten wieprz wisiał.
       - To okrutne - zauważyła siedząca obok niego Barbara.
       - Nie, to tylko sprawiedliwe.
       - Okrutna sprawiedliwość - odezwał się stary Asch zamyślony. - Oto, do czegośmy doszli.
       - Generał - powiedział Wedelmann trzymając się kurczowo ręki Magdy, jak gdyby potrzebował oparcia - nienawidził Hitlera, ale musiał dla niego walczyć. Ja tego Hitlera kochałem. Teraz nie będę mógł mieć zaufania do nikogo, jeżeli zażąda się ode mnie, żebym postawił na kartę swe życie. Świat ten jest pełen kłamstw i kłamców. Ci nieliczni, którzy nie kłamią, nie mogą oddychać. Generacja nasza została haniebnie zdradzona.
       - Wszystko to - wtrąciła Magda - minęło teraz raz na zawsze.
       - Nie odnoszę wrażenia, że wojna całkowicie się skończyła - oświadczył Herbert Asch. - Brakuje mi jeszcze ostatecznego finału. Udało nam się powiesić tylko jednego wieprza, drugi wymknął się.
       - Nie rozumiem tego wszystkiego - powiedziała Barbara bezradnie.
       - Unieszczęśliwiasz się - zwrócił się stary Asch z goryczą do syna. - Jakże mogliście w ostatnich minutach wojny zabić zaślepionego człowieka.
       - Nie powiesiliśmy żadnego zaślepieńca, lecz bestialskiego mordercę. Nie gra żadnej roli, czy stało się to trzy lata, trzy miesiące, czy też trzy minuty przed "zamknięciem bramy". Ale jestem bardzo niezadowolony. Brakuje mianowicie najważniejszego. Ten łotr i morderca był przecież tylko narzędziem, a chodzi o głównego sprawcę!
       - Co ta wojna zrobiła z ciebie, mój synu! - zawołał stary Asch.
       - Wojna zrobiła ze mnie świnię - odparł ponuro Herbert Asch. - Żałosną, pozbawioną mózgu, dojrzałą do zaszlachtowania świnię.
       - A co ja mam powiedzieć? - Wedelmann spojrzał smętnie na swego kolegę. - Jestem jak sparaliżowany. Rozum mój po prostu nie funkcjonuje. Nie rozumiem, co się dokoła mnie dzieje. Wiem tylko jedno: nie chcę brać w tym udziału.
       - Czas leczy wszystkie rany - powiedziała Magda łagodnie.
       - Tych ran nie uleczy - odparł Wedelmann. - Zginiemy od nich, jeżeli nie znajdzie się ktoś, kto nam pomoże.
       - Nikt nam nie pomoże - powiedział Asch twardo. - Musimy uporać się z tym sami, zarówno z nami samymi, jak i z naszym otoczeniem. Każdy początek musi mieć swój koniec. Koniec wyraźny i jednoznaczny. I tego właśnie mi brak.
       James I był zdecydowany pokazać teraz podległemu miastu, jak ma wyglądać prawdziwe wyswobodzenie. Natychmiast po przybyciu zaczął urzędować. Wprowadził się do komendy garnizonu, jak gdyby był zwycięskim wodzem.
       Pierwszą jego ofiarą, tak mu się przynajmniej zdawało, był bombardier Stamm. Przyjął on zwycięzców w jasno oświetlonym korytarzu z niezwykłą serdecznością i okrzykiem: - Witajcie!
       James I, któremu towarzyszyli James II i współpracownik Hinrichsen, wyciągnął rękę, jak gdyby zamierzał rzucić klątwę, i zawołał: - Biorę pana do niewoli!
       - Tak jest - powiedział Stamm, na którym te słowa nie zrobiły zbyt wielkiego wrażenia. - Jestem do usług, dokładnie się tutaj we wszystkim orientuję.
       - Tak? - zapytał James I z zainteresowaniem i podszedł bliżej. - Pan orientuje się tutaj dokładnie?
       - W każdym najdrobniejszym szczególe. A do partii także nie należałem.
       James I zmierzył Stamma wzrokiem, jak gdyby oglądał towar, o którym należy przypuszczać, że ze względu na niską cenę jest nie pierwszej jakości. Oczekując aprobaty spojrzał na Jamesa II, ale ten chcąc dać do zrozumienia, że mu to jest obojętne, wzruszył jedynie ramionami. Hinrichsen milczał przezornie.
       - Człowieku - powiedział James I do bombardiera Stamma - może mógłbym was wykorzystać, gdybyście jednak próbowali wyprowadzić mnie w pole - zabiję jak psa.
       - Moją ambicją jest dożyć późnego wieku.
       James I roześmiał się. Nie, przeszkadzało mu to, że śmieje się sam. Bombardier spodobał mu się. Zapytał więc z uśmiechem: - Kto wygrał wojnę?
       - Stany Zjednoczone Ameryki Północnej - wyrecytował bez namysłu Stamm.
       - A kto wojnę przegrał?
       - Niemcy.
       - A kto jest największym wodzem wszystkich czasów?
       - Generał Eisenhower.
       - A kto jest największym zbrodniarzem wszystkich czasów? - Hitler - odparł Stamm z uśmiechem.
       James II, który śledził tę ożywioną zabawę w pytania i odpowiedzi, zapytał niechętnie: - Co to właściwie ma znaczyć?
       - Nowa gra towarzyska - powiedział James I. - Idzie jak po maśle.
       Po udzieleniu kilku energicznych słów przestrogi zaangażował bombardiera Stamma jako siłę pomocniczą. Kazał sobie pokazać wszystkie sale i pokoje, zajął najlepsze i zrobił z wielkiego biura byłego komendanta niemieckiego wspólną kancelarię; stanęły w niej w niewielkich odstępach trzy stoły.
       Jedną z pierwszych czynności urzędowych Jamesa I było zatwierdzenie dozorcy więziennego Krawattke na jego stanowisku. Krawattke z miejsca zamianował sam siebie "inspektorem" więziennym i wyraził gotowość złożenia każdej przysięgi. W ciągu godziny zmienili się lokatorzy więzienia. Zwolniony został majster Freitag, zamknięty zaś Ortsgruppenleiter.
       Podobny do anioła zemsty, w eskorcie dwóch masywnych żandarmów, przebiegał James I miasto. Stamm uważał, że posiada on energię nie tkniętego przez wojnę pruskiego feldfebla. Planowość, z jaką postępował, można było porównać jedynie z planowością dobrze wypoczętego urzędnika policji. Zarządzenia jego równały się wyrokom. Zdawało się, że tam, gdzie stąpnie, nigdy trawa nie wyrośnie.
       Kiedy tak James I próbował szaleć po mieście, James II spał na zapas przy swoim nowym stole. Towarzysz walk Hinrichsen rozlokował się w wozie radiowym stojącym na rynku. Okradał ze snu wszystkie amerykańskie jednostki w promieniu pięćdziesięciu kilometrów, poszukując gwałtownie niejakiego pułkownika Hauka.
       Jednym z pierwszych obywateli miasta, którego James I przyjął w swym lokalu urzędowym - nazwał tę czynność "udzielaniem audiencji" - był jego wielebność Westhaus. Wezwany duchowny podszedł do Amerykanina, skłonił się uprzejmie i zapytał: - Co mogę dla pana uczynić?
       Pytanie to zaskoczyło Jamesa I. Nie myśląc nawet o tym, by wskazać swemu gościowi krzesło, powiedział: - Kto kogo właściwie oswobodził, księże proboszczu?
       - Zależy to całkowicie od tego - powiedział Westhaus uprzejmie - z jakiego punktu widzenia rozpatrujemy to, co się stało.
       - Księże proboszczu, czy ksiądz należy do partii?
       - Oczywiście, że nie.
       - Nie jest to wcale takie oczywiste. - James I postanowił załatwić się krótko z tym człowiekiem, który widocznie nie umiał w całej pełni docenić błogosławieństwa wyzwolenia. - Więc nie był ksiądz hitlerowcem? A czy był ksiądz przeciwnikiem hitleryzmu?
       - Można tak powiedzieć.
       - Tak mówią teraz wszyscy - oświadczył James I władczo. Bardzo go to cieszyło, że jego wielebność Westhaus milczał zakłopotany. - A może był ksiądz politycznie prześladowany?
       - Nie więcej aniżeli inni - odpowiedział duchowny. - Kontrolowano moje kazania, przeprowadzono dwie rewizje domowe, przesłuchiwano mnie w gestapo.
       - Czy ksiądz był w obozie koncentracyjnym? Czy maltretowano tam księdza?
       - Otrzymałem liczne ostrzeżenia.
       James I wzruszył ramionami. - To może dziś powiedzieć każdy. Podejrzenie budzi fakt, że gestapo, które księdza wzywało, nie zatrzymało księdza. Jak to wytłumaczyć? Czy przedstawiał ksiądz dla tych ludzi jakąś wartość, czy też był dla nich mało ważny?
       - Ocenę tego - odparł sztywno Westhaus - pozostawiam panu.
       - Księże proboszczu - ciągnął dalej James I rozkoszując się swoją rzekomą przewagą - mamy do ludzi związanych z Kościołem pewne zaufanie. Nie jest to jednak zaufanie ślepe. Byli duchowni, którzy modlili się za Hitlera.
       - Na pewno tak było. Jako głowę państwa włączyliśmy go oficjalnie do naszych modlitw, modliliśmy się za niego wedle ustalonego i przepisanego tekstu. Komuż bardziej potrzebne były te modły?
       - Ale przecież okazały się całkowicie bezcelowe. - Ocena tego wychodzi poza zakres naszych kompetencji.
       - Księże proboszczu, proszę odpowiedzieć szczerze: Potępia pan hitlerowców czy nie?
       - Nie, nie potępiam - odparł Westhaus z całą szczerością. - Czuję wstręt do hitleryzmu, ale nie przystoi mi potępiać ludzi.
       - Czynienie tego rodzaju różnic wprowadza jedynie zamęt. - James I doszedł do wniosku, że kontynuowanie tej rozmowy będzie bezcelową stratą czasu i nie da praktycznych rezultatów. - Trzymajmy się faktów. Czy ksiądz zna niejakiego majstra Freitaga?
       - Jest to człowiek prosty i uczciwy. Antyfaszysta.
       - Taki sam jak pan?
       - Ja jestem duszpasterzem - oświadczył Westhaus z godnością - i dla mnie polityka nie jest czynnikiem decydującym.
       James I zwolnił duchownego wypowiedziawszy na pożegnanie parę ogólnikowych, nic nie mówiących zdań. Postanowił skreślić go ze swej listy, wychodząc z założenia, że nie można liczyć na poparcie ze strony księdza.
       - Nie mógłbyś z tym wypytywaniem zaczekać do jutra? - James II ziewnął potężnie.
       - Możesz spokojnie iść spać.
       - A kiedy wstanę, okaże się, że popełniłeś całą masę głupstw.
       - "Pastorze" - powiedział rozbawiony James I - nie troszcz się o to. Wychodzisz zapewne z założenia, że ten, kto nie robi nic, nie robi również głupstw. Bierz przykład z Hinrichsena, który pracuje jak szalony.
       - Wiesz, "partnerze", na kogo mi wyglądasz? Na wielbłąda, który chciwie wypija z wodopoju spienioną, brudną wodę. Dlaczego nie poczekasz, aż woda ustoi się nieco?
       - Zlazłbyś już raz ze swego konika - powiedział James I nie czując się dotknięty tym porównaniem. - Lepiej zajmij się tym wisielcem w koszarach. Ci, którzy go powiesili, są zbrodniarzami wojennymi.
       - To nie mój resort - odparł leniwie James II. - Sprawami Wehrmachtu zajmuje się Hinrichsen. Ale pochłonięty jest wyraźnie innymi sprawami. Bardzo jestem ciekaw, jakie to są sprawy.
       - Czy naprawdę muszę wszystko sam załatwiać? - zawołał James I.
       - Jeżeli koniecznie chcesz, to musisz - odpowiedział James II i położył głowę na stole, żeby znów uciąć drzemkę.
       
       Były bombardier Kowalski zjawił się w kiepsko skrojonym ubraniu cywilnym w kawiarni Ascha. W rękach trzymał baterię butelek niewiadomego pochodzenia, nogą zatrzasnął drzwi za sobą.
       - Moi państwo - powiedział rozglądając się dookoła z wesołym uśmiechem. - Wypijmy za zdrowie naszych kochanych Amerykanów.
       - Że też pan jeszcze żyje - zauważył sarkastycznie stary Asch.
       - I to jak! - odparł rozpromieniony Kowalski. - Teraz dopiero zaczynam żyć naprawdę. - Postawił butelki i spojrzał zachęcająco na obecnych: na Wedelmanna i Magdę, których określał jako parę turkawek, na młodego Ascha, na Barbarę będącą w jego w oczach kociakiem dobrym do łóżka, i na starego Ascha.
       - W każdym razie - mruknął nadąsany stary Asch, który uświadomił sobie, że nie ma żadnego powodu, aby spoglądać różowo w przyszłość - tym razem nie dokonał pan spustoszenia w mojej piwnicy. To już pewien postęp.
       - Nasi kochani Amerykanie - odparł Kowalski - byli tym razem tak szczodrzy i hojni...
       - Jużeś się z nimi zwąchał i zaprzyjaźnił? - zapytał Herbert Asch. - Już ich uważasz za braci?
       - Nic prostszego, wszyscy ludzie są przecież braćmi - odpowiedział Kowalski rozsiadając się na krześle. - Przynajmniej na papierze. Rasa panów przestała istnieć, a w każdym razie rasa panów pochodzenia germańskiego. Nareszcie świat może zostać uzdrowiony. Chodzi tylko o to, który ze zwycięzców potrafi to uzdrowienie przeprowadzić najkorzystniej.
       - Pan chyba nie brał udziału w rabunkach? - zapytał stary Asch wietrząc od razu nowe komplikacje.
       - Ja i rabować! - zawołał Kowalski z miną niewiniątka. - Cóż to mi pan przypisuje, panie Asch? Mam bardzo rozwinięte poczucie sprawiedliwości - oto wszystko. Przechodziłem obok wyraźnie przeładowanego jeepa, więc ulżyłem mu trochę.
       - Tak po prostu? - zapytała Barbara otwierając szeroko oczy.
       - Tak całkiem po prostu - odrzekł Kowalski Wykonując charakterystyczny ruch ręką.
       - Czy tak można? - zapytał Herbert Asch.
       - Oczywiście. Nasi wartownicy też byli zwolennikami spokojnych obrotów handlowych, ale wydaje mi się, że Amerykanie wykazują w tej dziedzinie wyjątkową ambicję.
       - Kiedyż wreszcie da pan temu spokój? - zapytał naiwnie Wedelmann. - Ciągle jeszcze nie ma pan tego dosyć? Przecież wojna się skończyła!
       - U mnie się jeszcze nie odmeldowała - odparł Kowalski.
       - A czegóż to mam mieć dosyć? Może chlania? Nigdy!
       - Pan na pewno skończy w kryminale - oświadczył stary Asch z głębokim przeświadczeniem.
       - Siedziałem już w nim przeszło piąć lat, od pierwszego września trzydziestego dziewiątego roku.
       - Jak tam właściwie wygląda na dworze? - zapytał Herbert Asch z wielkim zainteresowaniem.
       - Księżyc prawie w pełni, niebo czyste, dosyć ciepło.
       - Kowalski, nie gadaj bzdur! Wiesz przecież doskonale, co mam na myśli.
       - Co cię to obchodzi, Herbercie? - wtrącił stary Asch. - Przecież powinno ci to być obojętne.
       - Słuchaj swego sędziwego ojca! - powiedział Kowalski. - Bądź dobrym, kochanym synem.
       - Czy chce pan tutaj przenocować, panie Kowalski? - zapytał Asch senior.
       - Jestem od tego zamiaru daleki. Zamierzam zakwaterować się dzisiaj u Schulza. Muszę przecież pocieszyć jego biedną, osamotnioną małżonkę. Uważam to za koleżeński obowiązek.
       - W takim razie nie zatrzymuję pana - powiedział stary Asch.
       - Jaki z pana miły człowiek! - zawołał Kowalski. - Obrońca cnoty i moralności. Ale tylko we własnych czterech ścianach. Kiedy u pana w domu barometr idzie w górę, nie waha się pan nawet rozłączyć świeżo pobranego małżeństwa tylko w tym celu, ażeby dwoje normalnych ludzi nie miało przyjemnej nocy. Nie wstyd panu?
       - Chyba nie zechce pan twierdzić, panie Kowalski, że wie pan, co to jest wstyd?
       - Żyjemy w czasach specjalizacji, każdy zajmuje się tym, co najlepiej umie. Pan na przykład się wstydzi, a ja nie. Jakże jednak ustrzeże pan dziś w nocy swoją moralność?
       - W zasadzie tak samo jak wczoraj. W jednym pokoju będzie spać mój syn z panem Wedelmannem, drugi zaś zajmie na noc pani Wedelmann z panną Barbarą. Inaczej u mnie być nie może.
       - I po to, żeby tego dożyć, prowadziło się wojnę! - Kowalski udawał oburzenie. - Jeżeli jednak sprawa tak wygląda, mój
       Herbercie, to nie masz tu nic do stracenia. Chodź ze mną - pospacerujemy sobie.
       - Ale nie dzisiejszej nocy! - zawołała Barbara.
       - Czy tutaj w domu, czy na dworze, to przecież w gruncie rzeczy wszystko jedno. Tak i tak nic pani z niego nie będzie miała. A jeżeli już nie może mieć tej jednej przyjemności, to niechże mu pani nie przeszkadza w drugiej. A jak wygląda sprawa z panem, panie Wedelmann? Ma pan ochotę przyłączyć się do nas?
       - Moje zainteresowanie tego rodzaju spacerami skończyło się definitywnie - odparł Wedelmann. Magda położyła czule swą rękę na jego dłoni.
       - A więc, jazda! - zawołał Kowalski. - Ostatni zryw ludu!
       - Czy naprawdę warto? - zapytał Herbert Asch szykując się do wyjścia.
       - Sądzę, że tak - powiedział Kowalski. - Na dworze panuje nastrój wakacyjny. Kiedyśmy zwiali z koszar po powieszeniu Greifera, złożyłem wizytę grzecznościową w szpitalu Soefta. Soeft urządził tak głośną uroczystość na cześć zwycięstwa, że uraziło to mój delikatny słuch. Udałem się więc do kolegi Stamma.
       - Tak po prostu, nie zważając na Amerykanów? - zapytała podniecona Barbara.
       - Nie było to takie trudne - odpowiedział Kowalski. - Nawet zwycięzcy muszą się od czasu do czasu wyspać, a ci tutaj to, zdaje się, śpiochy zupełnie wyjątkowe. Zaparkowują swoje wozy i po prostu wariują za łóżkami na dobrych sprężynach, do których można by się z kimś położyć. Nieliczne posterunki, włóczące się po kątach, są zadowolone, kiedy ich nikt nie tyka.
       - A więc nie ma patroli, tylko nieliczne posterunki - stwierdził Asch.
       - Cóż cię to obchodzi? - zawołał stary Asch.
       - Obchodzi go, i to bardzo! - zapewnił Kowalski. - A więc w sumie ruch w interesie stosunkowo niewielki. Amerykanie mogą sobie na to pozwolić. Wielko-niemiecki nastrój bohaterstwa zupełnie się rozwiał. Ojczyzna może być nareszcie spokojna. W każdym razie bohaterowie tyłów śpią, a oddziały przednie porozbiegały się. Tylko w koszarach panuje pewien ruch; gromadzą tam jeńców.
       - A co się dzieje ze Stammem?
       - Chłop jest znowu czynny. Ten ma nosa, ten się rozumie na swoim interesie. Miał na tyle sprytu, że się nie starał o wyższy stopień. Wiesz, co teraz robi? Jest ordynansem w wywiadzie amerykańskim.
       - Mówiłeś z nim?
       - Zażądałem od niego informacji, no i dowiedziałem się czegoś, co ci odbierze mowę, Herbercie.
       - Cóż to takiego?
       - Golnij sobie naprzód jeszcze jednego. A potem usiądź na krześle i głęboko odetchnij.
       - Człowieku, cóż to takiego?
       - Czy wiesz, kto się przy wlókł razem z oswobodzicielami? I to w pierwszorzędnym amerykańskim mundurze? Kto się uwija jak rój pszczół? No? Daję głowę, że nie zgadniesz.
       - Nie będę wcale zgadywać, bo jeżeli chcesz przeżyć jeszcze tę noc, powiesz mi to zaraz.
       Kowalski, lubując się swoimi słowami, oświadczył uroczystym tonem: - Hinrichsen.
       - Upadłeś na głowę! - rzekł Herbert Asch z przekonaniem.
       - Hinrichsen we własnej osobie - powtórzył Kowalski delektując się zdumieniem, które wywołał. - Opasły major Hinrichsen, ostatni oficer führera, wielko-niemiecki narodowy socjalista z Wehrmachtu na usługach wywiadu amerykańskiego!
       - Muszę to zobaczyć! - zawołał Asch i gwałtownie podniósł się ze swego miejsca.
       
       Choć była już prawie północ, James I zgrywał się jeszcze ciągle na namiestnika w starorzymskim stylu. Nie było żadnych widoków na to, żeby jego antyhitlerowska energia zmalała przed świtem.
       James II poczytywał sobie za zasługę, że zawczasu przewidział taki właśnie sposób reagowania swego kolegi. Rozparty za swym biurkiem, patrzył zmęczonymi od whisky oczyma, lśniącymi na różowej, dziecinnej twarzy, słuchał uważnie i nie mógł się zdecydować na to, żeby pójść spać. Radykalne zabiegi kuracyjne "partnera" zupełnie mu nie odpowiadały.
       - Przeszkadzasz tylko tutaj, "pastorze" - stwierdził James I między dwiema rozmowami, które miały charakter przesłuchań. - Idźże nareszcie spać. Kiedy hitlerowcy widzą cię drzemiącego za biurkiem, wraca im powoli tupet.
       - A na twój widok zaczynają dygotać ze strachu, co również nie jest normalne.
       - E, co tam! - zawołał James I z żywiołową radością bokserów, którzy jeszcze przed wciągnięciem rękawic są przekonani, że mają zwycięstwo w kieszeni. - Już ja tym łobuzom rozpalę ogień pod ich partyjnymi tyłkami.
       - Naprzód musisz przecież wiedzieć, czy to, co chcesz przypalać, jest naprawdę tyłkiem partyjnym. Rozdzielasz tylko kopniaki i wcale nie zdajesz sobie sprawy, że w ten sposób oblewasz zimną wodą niektórych spośród naszych przyjaciół.
       - Słuchaj no, "pastorze" - powiedział James I takim tonem, jak by się zwracał do swego małego braciszka. - Nie będziesz przecież serio trzymać się dyrektyw niewydarzonych Germanów, do których należy ten Ted Boernes. Oni są jeszcze ciągle, żebyś wiedział, pijani z tęsknoty za Niemcami, za tymi samymi Niemcami, które im powybijały zęby i napluły w pysk. O tym wszystkim jakoś bardzo szybko zapomnieli.
       - "Partnerze", czyżby miało to znaczyć, że nie chcesz się trzymać ustalonych wytycznych? - Z oczu Jamesa II zupełnie znikła senność.
       - Bzdura! - oświadczył James I. - Uzupełniam je jedynie moimi doświadczeniami, które mówią: Nie ufaj Niemcom, to oni uczynili Hitlera wielkim! Już to samo przekreśla ich po wsze czasy.
       - Pakujesz ich wszystkich do wspólnego kotła. A ofiary hitleryzmu?
       - Mój przyjacielu - odparł James I nie zmieniając protekcjonalnego nieco tonu. - Przelotne choćby zapoznanie się z kulisami pozwala zorientować się, czym to właściwie było. Bardzo często niczym innym jak tylko usunięciem uciążliwego konkurenta.
       - Przecież istniała cała masa uczciwych przeciwników!
       - Nie przeczę. Ale w tej chwili możesz ich szukać z latarnią w ręku. Nie sądzisz chyba, że chodzą ze swymi przekonaniami od domu do domu i ofiarowują je na sprzedaż? A poza tym większość najprzyzwoitszych członków ruchu oporu i tak nie żyje. Fakt pozostaje faktem, że dziś każde ścierwo twierdzi: "Nigdy nie byłem hitlerowcem," Nawet wtedy, kiedy mu się tego dowiedzie czarno na białym.
       - A czy nie wierzysz w to, że może istnieć szczera, prawdziwa zmiana nastawienia i przekonań, coś w rodzaju uzdrowienia przez wielki wstrząs?
       - Ale nie w Niemczech, "pastorze"! Tutaj mamy entuzjastów albo śmiertelnie zasmuconych, ludzi uważających się za panów świata albo nędzne płazy. Zdaje mi się, że powiedział to stary Churchill: "Niemiec albo liże ci buty, albo łapie cię za gardło." Oczywiście wyraził się nieco subtelniej.
       - Chcesz więc przez to powiedzieć, że z naszego stanowiska nie można rozróżnić Niemców dobrych od złych.
       - Uchwyciłeś moją myśl, stary kolego! - powiedział James I z wielkim zadowoleniem. - Ponieważ znalezienie tak zwanych dobrych Niemców jest rzeczą niemożliwą, musimy trzymać się tych, którzy mogą być przydatni, oczywiście dla nas. Trzymajmy się więc tych niemieckich sługusów, których możemy być pewni, pamiętając, że Niemiec jest najlepszym na świecie wykonawcą rozkazów.
       James II, którego całkowicie opuściło zmęczenie, oparł nogi o kant stołu, i zaczął się ostrożnie bujać na krześle. - Uwzględniając twoją teorię, co właściwie myślisz o naszym Hinrichsenie?
       - To hitlerowiec - odparł James I bez namysłu. - Ale należy również do wykonawców naszych rozkazów i dopóki będzie dla nas dobrze pracował, nie mam nic przeciwko niemu.
       - A jakże wygląda sprawa z tym majstrem Freitagiem? Nie chcesz go przesłuchać? Bądź co bądź hitlerowcy zamknęli go z powodu wyszydzania führera, jak mi się zdaje. To niezła rekomendacja. Nie zapominaj, że potrzebujemy tutaj nowego burmistrza.
       - Ten Freitag również nie będzie wyjątkiem - oświadczył James I. - Może to tylko oryginał albo pyskacz; może dostał się przypadkiem w tłum, ktoś nastąpił mu na pięty, a on powiedział: "gówno", i nagle brązowe koszule poczuły się obrażone? I w ten sposób można zostać antyfaszystą.
       - Słuchaj, James, nie możemy takiego człowieka jak ten Freitag odsunąć po prostu na bok nie zamieniwszy z nim przynajmniej paru słów.
       - Jestem zasadniczo przeciwny temu, żeby go zrobić burmistrzem. Czego bowiem dowodzi jego uwięzienie? Nie umiał trzymać języka za zębami, jest więc pyskaty, nieopanowany, niemądry. Czy tak ma wyglądać idealny burmistrz? U mnie nie! Wolę już drugi gatunek, ślepych wykonawców, wtedy wiem przynajmniej, z kim mam do czynienia.
       James II przestał się huśtać. - A mnie ten Freitag interesuje - upierał się przy swoim.
       - W porządku - rzekł James I po krótkim wahaniu i skinął obiecująco głową. - Zdejmiemy z niego koszulę i zobaczymy, czy jest brunatny.
       James I polecił żandarmom "poprosić" majstra Freitaga. Były bombardier Stamm, który w błyskawicznym tempie stał się nieodzowny, wykonał krótki, ale dokładny szkic drogi, jaką należy się udać. Wręczył go żandarmom, którzy pomrukując wzięli szkic, nałożyli na głowy hełmy w kształcie skorupy żółwia i odeszli z groźnymi minami.
       Aby nieco skrócić czas oczekiwania, James I zwrócił się do byłego bombardiera Stamma, obrzucił go łaskawym spojrzeniem, uśmiechnął się i zaczął wypytywać: - Kto...
       - Stany Zjednoczone, Ameryki Północnej - zawołał Stamm nie namyślając się ani przez chwilę.
       - A kto...
       - Niemcy!
       - A kto...
       - Generał Eisenhower!
       - A...
       - Hitler!
       - Świetnie, Stamm. Tip-top - powiedział James I, wyraźnie zachwycony tym, że jego pedagogia dla najmłodszych dzieci wy-
       daje tak błyskawicznie szybko owoce. James I był jednak za mądry, żeby nie zauważyć, że ten Stamm to spryciarz i filut nie lada. "Ale spryciarze - mówił sobie nie bez pewnej ironii - są milsi w obejściu od wazeliniarzy albo od tych, którzy się uważają za kandydatów na przywódców. Można się przynajmniej przy nich ubawić."
       Po upływie niedługiego czasu zjawił się majster Freitag. Jego honorowa eskorta ulotniła się. James I zmrużył oczy, rzucił przelotne spojrzenie na Jamesa II, jak by chciał powiedzieć: "Teraz, mój stary kamracie, uważaj", i wezwał łaskawym gestem Freitaga, żeby się zbliżył.
       - Pracuje pan na kolei, prawda?
       - Tak - odparł Freitag. - Jestem tam majstrem od dwudziestego ósmego roku.
       - James I uznał, że jest to całkowicie jasne i nie warto zajmować się tą okolicznością. Przypuścił więc atak z innej strony. - Należał pan do partii czy jakiejś organizacji społecznej?
       - Do Ligi Obrony Powietrznej - odparł stary Freitag. - Poza tym nigdzie.
       James I zaniechał i tego tematu. Zastanawiał się przez chwilę, z jakich pozycji atakować dalej. Zanim jednak zdążył sformułować następne pytanie, do przesłuchania wmieszał się ospały dotąd i milczący James II.
       - Dlaczego trzymano pana w więzieniu, panie Freitag? - zapytał.
       - Z powodu wypowiedzi uznanych za zdradę stanu.
       - Uznanych, a więc nie będących nią! - zawołał James I zdecydowany bez pomocy kolegi przeprowadzić przesłuchanie do końca. - Gdyby nawet wypowiedzi te były równoznaczne ze zdradą główną, trudno nie stwierdzić, że były grubo spóźnione.
       - To prawda - powiedział stary Freitag z całą uczciwością. - Wszystko było grubo spóźnione. I panowie zjawili się za późno.
       - Czy zawsze był pan przeciwnikiem hitleryzmu? - zapytał James II próbując w dalszym ciągu wyeliminować z rozmowy swego partnera.
       - Przeciwnik to chyba za wiele - odpowiedział majster ze szczerością. - Nie należałem do przyjaciół tych ludzi, a to chyba za mało. I w tym poczuwam się do czegoś w rodzaju winy.
       - A więc czuje się pan winny? - zawołał James I.
       - Współodpowiedzialny! - sprostował skromnie stary Freitag.
       - A więc zdecydowany na wyciągnięcie z przeszłości Niemiec wszystkich konsekwencji! - stwierdził James II nie bez cichego
       triumfu. Kiwnął głową w kierunku swego partnera, jak gdyby chciał tym gestem powiedzieć: "Przyjacielu, to przecież nasz człowiek."
       James I nie zdradził najmniejszej ochoty przyłączenia się do tego poglądu "pastora". Trzymał się w dalszym ciągu swojej teorii, którą uważał za całkowicie uzasadnioną. Nie szukać dobrych Niemców jak szpilek w stercie siana, zaprzęgać do roboty tylko takich, których można zużytkować.
       Zapytał podstępnie:
       - Czy ma pan krewnych, którzy należeli do partii?
       - Owszem, mam - odparł Freitag nie przeczuwając, do czego to pytanie zmierza. - Ojca mego zięcia. Jest nim właściciel kawiarni Asch.
       - Mieszka tutaj, w tym mieście? - zapytał James I.
       - Tak.
       James I przysunął do siebie jakieś akta, otworzył je; zaczął przerzucać poszczególne kartki. Po jakimś czasie znalazł to, czego szukał: nazwisko Asch. Spojrzał przelotnie na dwie daty, przeczytał uwagę na marginesie, po czym zamknął akta.
       - Może pan odejść - zarządził.
       Stary Freitag oddalił się z uśmieszkiem. James I skinął triumfalnie głową spoglądając na "pastora", który wzruszył ramionami.
       - I tacy ludzie mieliby zostać burmistrzami! - zawołał James I z poczuciem wyższości. - Przecież oni traktują politykę jako sprawę rodzinną. Dziś ten jest przy żłobie, jutro tamten. Wszyscy są jednakowi. Czy te draby myślą, że mogą z nas robić wała?
       - Tak nie można - powiedział James II - to się nie może dobrze skończyć! W porównaniu z tym, co ty tutaj wyprawiasz, metody kolonialne ubiegłego stulecia wydają się szczytem humanitaryzmu.
       James I podniósł się ze swego miejsca. Rozkraczywszy nogi i podniósłszy nieco ramiona, z pozycją rąk jak na meczu bokserskim, stanął przed niepokaźnym Jamesem II. - Powiem ci coś, mój drogi. Ten paskudny naród rozpętał wojnę, zniszczył liczne kraje, zbombardował olbrzymią ilość miast, wysłał na śmierć miliony żołnierzy i cywilów. Ponadto zbrodniarze ci spalili sześć milionów ludzi. Tak, człowieku, spalili! Sześć milionów! Tylko dlatego, że nie podobały im się ich nosy.
       - Dobrze już, dobrze - bronił się James II.
       - Tego nie uda się już nigdy naprawić! - ryknął James I. - Zapamiętaj to sobie wreszcie! - Powiedziawszy to uspokoił się nagle i uderzył znowu w ton jak najbardziej rzeczowy. - Burmistrzem powinien zostać w tej dziurze jakiś administracyjny urzędniczyna, a nie antyfaszysta w jedwabnych rękawiczkach. No, teraz zajmę się osobiście odnalezieniem zbrodniarza wojennego, który sfabrykował tego trupa w koszarach.
       
       Hinrichsen, niegdyś - jakże to dawno temu! - major wielko-niemieckiego Wehrmachtu, pretorianin führera, gotowy do każdej dla niego ofiary, narodowy socjalista z najgłębszego przekonania, obecnie współpracujący z Amerykanami wywiadowca, donosiciel i szpicel - jak kto woli - siedział rozparty przy stole nad kolumnami nazwisk, które przedłożyła mu obsługa radiowa.
       Wóz radiowy Amerykanów stał jeszcze ciągle na rynku, tuż obok gmachu byłej komendy garnizonu, w którym teraz rezydowało CIC. Żołnierze przenieśli do tego budynku radiostację i rozlokowali się w pokoju na parterze. Jednemu przypadło pełnienie służby, reszta oddawała się leniuchowaniu.
       Hinrichsen, który siedział sam w sąsiednim pokoju, ciągle jeszcze pochłonięty był kolumnami nazwisk. Grube palce przerzucały stronę za stroną. Nie znajdował jednak tego, czego szukał.
       - Heil Hitler, panie majorze Hinrichsen! - usłyszał za sobą wesoły głos.
       Hinrichsen podskoczył w górę jak oparzony. Na opasłej jego twarzy pojawił się wyraz niezmiernego zdumienia. Po chwili opanował się z największym trudem i zapytał na pozór obojętnie: - Panie Asch, w jaki sposób dostał się pan tutaj?
       - O to samo - odrzekł Herbert Asch podnosząc rękę do pozdrowienia hitlerowskiego - chciałem właśnie zapytać pana.
       Teraz wysunął się naprzód Kowalski i powiedział: - Wielki to dla nas zaszczyt spotkać reprezentanta zwycięskich mocarstw...
       - Milczeć! - zawołał brutalnie Hinrichsen i podniósł się. Podszedł do drzwi prowadzących do przedpokoju, w którym biwakowała obsługa radia. Rzucił parę słów po angielsku, po czym zamknął mocno drzwi. - No tak - powiedział - teraz możemy porozmawiać swobodnie.
       Wskazał obydwu cywilom krzesła, usiedli wszyscy trzej. Po chwili zapytał: - Jesteście zdumieni, co?
       - Słowo "zdumieni" - odezwał się Herbert Asch - jest absolutnie niewystarczające na określenie tego, co na pański widok odczuwam. Jakże pan to zrobił? Jak pan mógł, pan ze swoją przeszłością, włożyć na siebie ten mundur?
       - Zupełnie po prostu - odparł Hinrichsen częstując swoich gości amerykańskimi papierosami, - Dzięki stosunkom, znajomościom! Podporucznik Brack polecił mnie bardzo ciepło oswobodzicielom; trzeba wam wiedzieć, że szwagier podporucznika Bracka jest wielką rybą w armii amerykańskiej.
       - Przecież podporucznik Brack zna pana. zaledwie z nazwiska - powiedział Herbert Asch. - Wcale nie wie, kim pan właściwie jest.
       - To właśnie było dla mnie szczęściem! - Hinrichsen roześmiał się, ale nie było w tym śmiechu radości. - Jeżeli chodzi o podporucznika Bracka, który za mnie zaręczył, to zrobił to, zdaje się, dlatego, ponieważ wpłynął na niego ktoś inny. Zgadnijcie kto taki!
       - W takim razie to bydlę zupełnie źle mnie zrozumiało! - zawołał Herbert nie posiadając się ze zdumienia.
       - A więc to ty poleciłeś Hinrichsena? - ryknął Kowalski bawiąc się po królewsku tym, czego był świadkiem. - Powtórz jeszcze raz.
       - Powiedziałem tylko Brackowi, żeby się panem zajął, że jest pan przyzwoitym człowiekiem i zasługuje pan na to, by się panem zaopiekować. Mówiąc to miałem na myśli tylko pańską ranę, którą odniósł pan w śmiertelnym tańcu jak typowy bohater z czytanek dla dzieci. Nie mogłem przecież wiedzieć, że pan tak szybko wróci do zdrowia i że zajmie pan takie stanowisko.
       - No cóż, ma rozmach - powiedział Kowalski z uśmiechem.
       - Panie Hinrichsen, czy zdaje się panu naprawdę, że to się dobrze skończy, że będzie mogło trwać długo? Jeżeli to moja wina, że włożył pan ten mundur, w takim razie będę musiał postarać się o to, żeby go pan jak najprędzej znowu powiesił na kołku.
       - Czy złapał pan może tego wieprza Hauka? - zapytał twardo Hinrichsen.
       - Nie - odparł Asch. - Hauka pochwycić się nie udało. Złapaliśmy tylko Greifera, wisi teraz z tyłu za koszarami.
       - Przynajmniej jeden! - wykrzyknął zawzięty Hinrichsen,
       - A co będzie z tym głównym bydlakiem?
       Herbert Asch wzruszył ramionami. Kowalski miał minę szczerze zmartwioną. Wszyscy trzej palili bez przerwy.
       - Widzicie, moi drodzy - powiedział Hinrichsen - tylko z powodu tej kanalii włożyłem na siebie ten mundur. Wiem dobrze, że nie będę go mógł nosić długo, że godziny moje są policzone, ale jest mi to obojętne. Sądziłem, że go odnajdę! Ale nie odnalazłem go.
       - Musi być u Amerykanów - powiedział Herbert Asch. - Następowałem mu na pięty, oddał się do niewoli dziś po południu, niedaleko stąd.
       Hinrichsen pokiwał głową. - Kazałem sobie przedłożyć listę nazwisk wszystkich wziętych do niewoli wyższych oficerów. Oto one! Nie ma wśród nich nazwiska pułkownika Hauka.
       - Wielka sztuka! - wykrzyknął były bombardier. - Przecież to zupełnie proste, pan przypuszcza z pewnością, że nazywam się Kowalski i jestem bombardierem. Gdzie tam. Zgodnie z dowodami nazywam się Brahm i jestem geometrą.
       - Ta kanalia mogła to zrobić - powiedział Hinrichsen. - Z pewnością zmienił nazwisko.
       - Zgadza się - oświadczył Kowalski. - Nie nazywa się teraz Hauk. Nazwisko jego brzmi Hochheim.
       Hinrichsen sięgnął po listę z nazwiskami. Wodził przez chwilę po papierze grubymi palcami, które lekko drżały. W pewnej chwili powiedział, ciężko oddychając: - Zgadza się. Pułkownik Hochheim egzystuje.
       - Czy potrafi go pan odnaleźć? - zapytał Asch.
       - Muszę spróbować - powiedział Hinrichsen.
       - Czy możemy być panu w tym pomocni?
       - Nie wiem. Może
       Opasły Hinrichsen stał się znowu majorem Hinrichsenem, który niedawno dowodził chcącymi się przedrzeć oddziałami. Kontury jego tęgiej twarzy zaostrzyły się. W oczach pojawiły się zimne błyski, fałdy na czole zdradzały skupienie. Był zdecydowany rozwiązać z całym nakładem sił ostatnie zadanie, które sobie w życiu postawił.
       - Zastrzelę go jak psa - powiedział.
       - Musi go pan mieć naprzód w zasięgu strzału.
       - W tym sęk - odparł Hinrichsen. - Trzeba się będzie z tym uporać.
       
       Nocny ruch w koszarach artylerii, w których mieścił się teraz obóz jeńców, nie był zbyt wielki. Obóz składał się z trzech baraków na skraju placu ćwiczeń. Baraki były do tego celu przystosowane, tylko że straż miała do niedawna takie same mundury, jakie obecnie nosili na sobie jeńcy.
       W barakach tych żołnierze rozlokowani byli na razie jeszcze stosunkowo wygodnie. Część ich leżała na prowizorycznych drewnianych łóżkach, część rozłożyła się pokotem na podłodze. Próbowali zasnąć, ale tylko niewielu się to udawało. Większość drzemała.
       Dokoła baraków ciągnął się drut kolczasty, na dwóch przeciwległych końcach stały wieże wartownicze wysokości trzech metrów dwadzieścia. Na tych wieżach oraz na zewnątrz drutu kolczastego zanudzało się sześciu amerykańskich żołnierzy pełniących służbę wartowniczą. Raz po raz nawiązywali ze sobą sprośne rozmówki, ale po niedługim czasie zabrakło im do nich tematu. Poza tym byli zmęczeni. Interesowało ich jedynie pytanie, kiedy nareszcie nastąpi zmiana.
       Koledzy ich w liczbie około czterdziestu mieli do dyspozycji całe koszary. Woleli jednak spać w pobliżu swego "szefa". A ten, jakiś podporucznik, rozlokował się w byłym kasynie oficerskim. Ten podporucznik, który nie odczuwał zbyt wielkiej ochoty do niepotrzebnego dramatyzowania wojny, mianował wedle wypróbowanej metody "niemiecką komendę obozu", która była za wszystko odpowiedzialna.
       Kiedy przyprowadzano nowych jeńców, co tej nocy nie powtarzało się zbyt często, dyżurny sierżant kazał im zbierać się przed kasynem oficerskim i na razie czekać. Potem meldował "szefowi" liczbę generałów, oficerów, podoficerów i szeregowców. Podporucznik wciągał te liczby do swego wykazu, po czym niedbałym ruchem ręki przekazywał jeńców "niemieckiej komendzie obozu".
       Niemieckim komendantem obozu został kapitan Schulz. Amerykański podporucznik nie mógł znaleźć bardziej odpowiedniego człowieka na to stanowisko. Niezawodnym instynktem, właściwym zawodowym żołnierzom niezależnie od noszonego przypadkiem munduru, wyczuł kwalifikacje Schulza i nie wahał się ani chwili, żeby je wykorzystać.
       - Mianuję pana niemieckim komendantem obozu - powiedział podporucznik.
       - Dziękuję panu za zaufanie - odparł Schulz.
       Od tej chwili założone zostały podwaliny pod wzorową organizację, którą można było spokojnie nazwać pruską.
       Pierwsza czynność urzędowa kapitana Schulza polegała na tym, że zajął dwa najbardziej korzystnie położone pomieszczenia - jedno dla "niemieckiej komendy", drugie dla "niemieckiego komendanta obozu", czyli dla siebie. Potem, pomny swoich oficerskich obowiązków, postarał się o oddzielne pomieszczenia a) dla generałów, b) dla starszych oficerów i oficerów sztabu, od kapitana wzwyż, c) dla oficerów młodszych rangą. Pozostałych zorganizował w grupy liczące po stu ludzi, zebrał już prawie trzy takie grupy. Mianował "setników", których tytułował również dowódcami kompanii. Dowódcy kompanii mieli mianować dowódców plutonów, a ci znowu mianowali komendantów izb.
       Kiedy Schulz zorientował się do pewnego stopnia, czego dokonał, zatęsknił za uznaniem, za przychylnością przełożonych, za pochwałą z ust znawców. Udał się do smętnego baraku, w którym umieszczony został generał-major Luschke. Tu zameldował się z wzorową, właściwą podwładnym sprężystością. Zdawało się, że w ciągu ostatnich godzin nic a nic się dla niego nie zmieniło.
       - Pan generał pozwoli, żebym go poinformował, jakie kroki organizacyjne zostały przedsięwzięte.
       Siedzący na sienniku generał spojrzał nań ze zdumieniem. Potem powiedział: - Może pan mówić do mnie spokojnie: Luschke. A jeżeli pana to bawi, może mnie pan nazywać Bulwą.
       Schulz pokonał iście po męsku swe zmieszanie. Wybębnił: - Oczywiście pan generał zostaje dla mnie na zawsze moim przełożonym.
       - Nie jestem już pańskim przełożonym - oświadczył Luschke - i sprawia mi to wielką przyjemność.
       - Pan generał jest w obozie najstarszym oficerem! - ryknął Schulz podkreślając swój respekt.
       - Zawsze ktoś nim być musi - powiedział Luschke ze spokojem. - Jeżeli jednak o mnie chodzi, to uważam się teraz wyłącznie za jeńca wojennego, takiego samego jak wszyscy inni. Proszę to wziąć pod uwagę.
       - Czy mam przez to rozumieć - zapytał głęboko urażony Schulz - że pan generał potępia moją działalność?
       - Skądże znowu - odparł Luschke. - Wcale pańskiej działalności nie potępiam i nie dziwi mnie, że właśnie pan taką działalność uprawia. Wszędzie, gdzie są ludzie stłoczeni jak śledzie, nieodzowna jest organizacja. Oczywiście jako środek do celu. A cel - to wspólnie przeżyć ten okres. Nie jestem temu przeciwny. Dlaczegóż jednak trzeba ciągle żyć tak, jak by się było w beczce ze śledziami?
       Skonsternowany Schulz wycofał się i w duchu skreślił generała ze swej żołnierskiej listy. Udał się do sąsiedniego baraku, w którym umieszczony został oficer najwyższy stopniem po generale Luschkem. Schulz miał nadzieję, że u pułkownika Hochheima, który przybył dopiero niedawno do obozu, znajdzie więcej zrozumienia. Znalazł nie tylko zrozumienie, ale i koleżeńską aprobatę. Jakkolwiek Hochheim na pozór zachowywał rezerwę, był chłodny i nieprzystępny, jak na pułkownika przystało, wykazał jednak duże zainteresowanie dla Schulza, dla urzędu, który sprawował, kroków, które miał zamiar przedsięwziąć. Żołnierskie serce kapitana Schulza zaczęło uderzać raźniej i radośniej.
       - Jestem przekonany - powiedział pułkownik Hochheim z łaskawą aprobatą - że jest pan właściwym człowiekiem na tym stanowisku.
       - Jeżeli pan pułkownik pozwoli, będę stałe składać meldunki. - Ależ nawet proszę pana o to. - powiedział pułkownik, po czym położył się na swym materacu i leżąc na wznak, podobny do woskowej lalki, utkwił wzrok w suficie.
       Schulz, wzbogacony o nowe przeżycie natury wojskowej, udał się do komendy obozu, gdzie czterej osobiście przez niego dobrani pomocnicy siedzieli całkowicie bezczynnie. Schulz rozkazał jednemu sporządzić nowe listy; drugi miał mu przy tym pomagać; trzeci otrzymał rozkaz pilnowania zapasowej latryny i śledzenia wszystkiego, co się dzieje w campie2 - Schulz używał obecnie wyłącznie określenia camp - czwarty miał pilnować bramy campu. Z kolei Schulz udał się do pokoju przeznaczonego dla komendanta obozu i zabrał się do opracowywania regulaminu obozowego.
       Po niedługim czasie, kiedy już naszkicował dwanaście paragrafów, tuż przed północą, wezwano go do bramy obozu. Chwycił swoją listę, przygotowany na to, że ze swym amerykańskim kolegą w stopniu podporucznika zajmie się porównaniem cyfr. Wybiegł na dwór i - uchwycony od razu przez reflektory - w godnej postawie udał się pod bramę.
       Spotkała go tam niespodzianka. Zamiast podporucznika, sierżanta i dwóch żołnierzy eskorty stali tam dwaj uzbrojeni po zęby żandarmi oraz trzej żołnierze w bojowym rynsztunku, a pośrodku nich jakiś człowiek w mundurze amerykańskim bez odznak.
       - Oto niemiecki komendant obozu, mister James - powiedział podporucznik.
       - Czy wśród jeńców znajduje się generał-major Luschke? - zapytał James I.
       - Tak jest - oświadczył Schulz. - Barak numer l, izba A.
       - Zaprowadźcie mnie do niego.
       Otworzono bramę, eskorta pozostała, a reszta z Schulzem i Jamesem I na czele ruszyła w stronę baraku. Schulz pobiegł naprzód, otworzył szeroko drzwi i wskazał na generała, który siedział nieruchomo na sienniku.
       James I rozkraczywszy nogi, spoglądając z góry stanął przed Luschkem i zapytał: - Czy z pana zarządzenia tuż przed wejściem naszych wojsk powieszono niejakiego porucznika Greifera?
       - Tak - odparł prosto Luschke.
       - Czy ma pan coś do powiedzenia na swoją obronę?
       - Nie.
       - Skoro sprawa tak wygląda - oświadczył James I całkowicie pewny swego, posługując się takim tonem, jakby obwieszczał wyrok - jest pan zbrodniarzem wojennym.
       - Kim?
       - Zbrodniarzem wojennym. Rejestrujemy takich ludzi jako war criminals - zbrodniarzy wojennych. Czy pragnie się pan wytłumaczyć?
       - Nie - odparł generał z uśmiechem. - Przed panem nie.

       Magdo - powiedział Wedelmann i pogłaskał czule ramię swej młodej żony - ciągle jeszcze nie chcesz się położyć?
       - Nie - odparła Magda spoglądając w światło świecy stojącej na stole w pokoju starego Ascha. - Nie jestem jeszcze zmęczona.
       Siedzieli na kanapie, bardzo blisko siebie. W skórzanym fotelu stojącym w kącie pokoju na pół leżał stary Asch. Rozkraczywszy szeroko nogi chrapał melodyjnie. Barbara krzątała się w kuchni, zajęta przygotowywaniem kanapek.
       - Nie chce nam przeszkadzać - powiedział Wedelmann nasłuchując.
       - Jest bardzo delikatna - zauważyła Magda.
       - Gdyby jej nie było - odezwał się Wedelmann przytłumionym głosem, jakby do siebie - moglibyśmy spać razem.
       - Mamy jeszcze przed sobą wiele nocy - odparła Magda nie patrząc na niego.
       Wedelmann skinął głową. Po chwili powiedział: - Teraz wiem, jak trzeba żyć. To zupełnie proste. Inaczej niż dotychczas. Zupełnie inaczej!
       - Czy potrafisz zapomnieć o wszystkim?
       - Już zapomniałem.
       Magda otworzyła usta, po chwili zamknęła je. Wreszcie jednak zapytała ze starannie ukrywaną trwogą: - O wszystkim? O Lorze Schulz także?
       Wedelmann cofnął rękę, którą delikatnie opierał na jej ramieniu. W oczach jego pojawił się wyraz smutku i bezradności. - To ty - powiedział z udręką - nie możesz zapomnieć. - I dodał gwałtownie: - Nie potrafisz również zapomnieć o tym, co było w twoim życiu. Czyż nigdy nie potrafimy się oderwać od naszej przeszłości?
       - Wszystko to jest takie ciężkie - powiedziała Magda głucho.
       - I beznadziejne - dodał Wedelmann.
       Patrzyli w migocące światło świecy. Stary Asch chrapał bez przerwy. Barbara ciągle krzątała się. w kuchni. Poza tym nic nie, było słychać.
       - Jeżeli ci to ciąży - szepnęła Magda ledwie dosłyszalnie - jeżeli ci to ciąży choćby odrobinę, nie uważaj się za związanego ze mną. Proszę cię o to.
       - Pobraliśmy się przecież.
       - Ale małżeństwo nasze nie zostało jeszcze skonsumowane, a i Kościół nie pobłogosławił go jeszcze. Wedle prawa kanonicznego nawet sakrament małżeństwa może być unieważniony, jeżeli nie doszło do zbliżenia fizycznego.
       - Nie wierzysz w przyszłość przy moim boku? Lękasz się?
       - Kocham cię - szepnęła Magda. - Kocham cię tak bardzo, że potrafiłabym ci życzyć szczęścia z inną kobietą, skoro nie możesz być szczęśliwy ze mną.
       - Kocham tylko ciebie - odparł Wedelmann z bezradną miną. - Ale te warunki, te przeklęte warunki zabierają mi wszystko - nadzieję, wiarę i siłę. Jestem pełen niepokoju i lęku. Nie umiem znaleźć wyjścia! Co mam robić?
       Znowu umilkli. Cisza wokół nich stawała się coraz większa. Stary Asch nie chrapał teraz tak gwałtownie, z kuchni nie dochodziły żadne dźwięki. Na dole w mieście huczała jakaś ciężarówką. Poza tym było cicho - słyszeli tylko własny oddech.
       Po upływie długich minut, w ciągu których płomień z sykiem wżerał się w świecę, usłyszeli, że ktoś włożył na dole klucz do drzwi wejściowych. Na schodach rozległy się kroki. Były to kroki Herberta Ascha. Stary Asch obudził się od razu, Barbara wyskoczyła z kuchni.
       - Nareszcie, ty włóczęgo! - zawołał stary Asch starając się powiedzieć to dobrodusznie.
       - A jak tam na dworze - bezpiecznie? - zapytała Barbara.
       - Od lat nie zrobiłem tak spokojnego spaceru - odrzekł Herbert Asch, usiadł naprzeciw Wedelmanna i zaczął mu się przyglądać. - Niemcy powłazili do mysich dziur, Amerykanie doskonale o tym wiedzą. Zbyt wiele mają zmysłu praktycznego i są zbyt leniwi, żeby pilnować pustych ulic..
       - W takim razie miał pan szczęście - powiedział Wedelmann.
       - A szczęście zawsze może się przydać.
       - Przekąsiłbyś coś? - zapytał stary Asch, rad, że znowu ma syna pod swoim dachem. - Napiłbyś się czegoś, zanim pójdziesz spać?
       - Tak, tak - powiedziała Barbara z rozbrajającą szczerością.
       - Chodźmy nareszcie spać.
       - Nä spanie zawsze będzie czas - oświadczył Herbert Asch.
       - Mam wrażenie, że ta noc będzie dla nas wszystkich bardzo długa i bezsenna.
       - Dla mnie nie! - zawołał Wedelmann wyczuwając jakieś żądania, gotów jednak się przed nimi bronić.
       - Przeciwnie, dla pana także.
       - Na miłość boską! - zawołał stary Asch, w którym zrodziły się niedobre przeczucia, - Dosyć już nabroiłeś i powinieneś być zadowolony, że możesz siedzieć tutaj zdrów i cały.
       - Jest nam pan potrzebny, kapitanie Wedelmann - rzekł podporucznik Asch.
       - Nie! - zawołała Magda.
       Barbara stanęła za nią. - Czy to szaleństwo nigdy się nie skończy?
       - Pułkownik Hauk - rzekł Herbert Asch nie spuszczając z Wedelmanna oka - znajduje się tutaj, w tym mieście.
       - Pułkownik Hauk - odparł ostro Wedelmann - nie mnie nie obchodzi. Nie znam go, nie chcę go poznać, nie chcę nic o nim wiedzieć.
       - Bardzo słusznie! - wykrzyknął stary Asch.
       - Czy pójdziemy nareszcie spać? - zapytała Barbara.
       - Pójdziemy spać, prawda? - zwróciła się Magda do swego męża.
       - Usuńcie się, moje panie! - zawołał Herbert Asch rozkazującym tonem. - Zejdźcie ż pola walki. To sprawa czysto męska, która was nic nie obchodzi.
       - Mój synu... - zaczął Asch.
        - Nie mieszaj się do tego, ojcze. Najlepiej będzie, jeżeli zatkasz sobie uszy. Będziesz mógł przynajmniej powiedzieć później z czystym sumieniem, żeś nic o tym nie wiedział.
       - Wyrzucę cię za drzwi, jeżeli nie...
       - Uważam się za wyrzuconego. - Po tych słowach usiadł okrakiem na krześle i wyciągając rękę w stronę Wedelmanna powiedział: - Potrzebujemy pana.
       - Hauk nie jest wart tego, żebym się nim zajmował.
       - A Luschke także nie? Generał został uznany za przestępcę wojennego. Czy wie pan, panie kapitanie Wedelmann, co to oznacza?
       Wedelmann patrzył w milczeniu na Herberta Ascha. Potem spojrzał na Magdę szukającą jego wzroku. Milczał jeszcze ciągle.
       - Chce pan pozostawić generała na lodzie? - zapytał Herbert Asch. - Co tam generał! Przecież tu chodzi o Luschkego! Chce się pan przyglądać temu, jak z naszego powodu stawiają go pod ścianę? Chce pan tego, panie kapitanie Wedelmann?
       Magda spuściła głowę i nie patrząc na Wedelmanna powiedziała: - Zrób tak, jak musisz.
       Wedelmann wstał, skinął głową w stronę Herberta Ascha.
       Po chwili wyszli.
       
       Kapitan Ted Boernes należał do najbardziej pokojowych zwycięzców świata. Był przeciwnikiem tego, żeby słowo "oswobodzenie" wymawiane było z szerokim uśmiechem. "U ludzi o wyjątkowej inteligencji - mówił sobie - dopuszczalny jest łagodny uśmieszek".
       - Drogi panie Brack - oświadczył swemu gościowi - niech pan zawsze liczy się z ludzkimi słabościami. Nie twierdzę, że należy je przebaczać w każdych okolicznościach, chcę tylko przez to powiedzieć, że nigdy nie wolno tych słabości lekceważyć.
       - W każdym razie - odparł Brack kręcąc się nerwowo na swym krześle - ten mister James I nie jest idealnym reprezentantem pańskiej sprawy.
       - Naszej sprawy - sprostował cierpliwie Ted Boernes - bo przecież pan również się nią zajmuje. Mam wrażenie, że się pan grubo myli przypuszczając, że poczciwy James I nie ma nic wspólnego z ideałami. Ma ż nimi bardzo wiele wspólnego, jest idealistą. I to właśnie czyni go tak niebezpiecznym. Bo, jak się to przeważnie u ludzi tego pokroju zdarza - jest pozbawiony dobroci.
       - Tu teoriami daleko nie zajdziemy, kapitanie. Nie docenia pan sytuacji.
       - Ale znam i doceniam moich ludzi - powiedział skromnie Ted Boernes. - Poza tym są to teorie, które prowadzą do poznania rzeczywistości. Tak oto stoją sprawy, mój wielce szanowny panie, ale niech się pan jeszcze napije whisky, to najlepsza whisky na świecie, nie amerykańska... O czymże to mówiliśmy? Aha, o idealistach.
       - Czy nie lepiej byłoby pomówić o Jamesie I?
       - Właśnie do tego zmierzam - rzekł Boernes pobłażliwie. - A więc ci idealiści nie orientujący się w rzeczywistości napełniają mnie strachem. Stosunkowo łatwo ich wyhodować. Potrafią bez specjalnych trudności wmówić czeredzie dzieciaków, że bardzo to zaszczytne umierać za wolność. Czym jest umieranie, jest tym wszystkim idealistom wiadome. O tym, co należy rozumieć przez słowo "wolność", nie wie żaden z nich. W związku z tą niewiedzą następuje zaćmienie umysłów; wolność to Gdańsk, wyrżnięcie Żydów, zamknięcie hitlerowców, przyjaźń z dzielnymi Sowietami, likwidacja świń - partyzantów.
       - Kapitanie - powiedział Brack spoglądając na zegarek - nie mamy wiele czasu do stracenia.
       - Niech pana o to głowa nie boli - odparł Boernes i snuł dalej rozpoczęty wątek. - Można więc hodować idealistów jak oseski. Młodzież niezależnie od różnicy wieku nie myśli konsekwentnie, lęka się decyzji, nie posiada doświadczenia, zapomina szybko i chce w coś wierzyć. W ten sposób powstają stada idealistów, pożyteczne dla swej każdorazowej ojczyzny. Nieporównanie trudniej jednak znaleźć inny gatunek idealistów, na jakim mi zależy, a mianowicie ten, który przez swą dobroć, mądrość i nieprzekupność przyczynia się do chwały swej ojczyzny.
       - Mister Boernes - rzekł Brack - szanując pańskie teorie gotów jestem, skoro panu na tym zależy, w dalszym ciągu nie odmawiać pewnego idealizmu nawet panu Jamesowi I. Mimo to sądzę, że powinien pan interweniować.
       - Prześpijmy tę całą sprawę - zaproponował kapitan Boernes. - Jutro będzie wyglądała zupełnie inaczej.
       - Może - rzekł Brack. - Inaczej, jeszcze bardziej zawile, bardziej nieprzyjemnie i niebezpiecznie.
       Ted Boernes uśmiechnął się nie bez zrozumienia, rozbawiony tym młodzieńczym zapałem. Był przekonany, te ma rację. Liczył się z tym, że będzie miał z Jamesem I komplikacje, ale wierzył, że wszystko da się ułożyć przy pomocy zręcznego retuszu, przejęcia spornej sprawy w swoje ręce, a najważniejsze - z upływem czasu.
       - Czuje się pan tutaj zupełnie pewnie, kapitanie? - zapytał Brack.
       - Czy nie mam do tego podstaw?
       Ted Boernes, który wraz ze swoim małym sztabem zamieszkał na peryferiach w pobliżu lasku miejskiego przy ulicy Hindenburga 13, w willi kreisleitera, czuł się niezwykle pewnie. Większa część jego oddziałów specjalnych już pracowała. Pierwsze meldunki, które dotarły do niego drogą radiową, pozwalały przypuszczać, że sprawy rozwijały się pomyślnie. Tego, że również James I i James II nie zasypiają gruszek w popiele, dowodziła wyraźnie obecność Bracka. Gdyby nawet doszło do tłuczenia porcelany, nie grało to roli, gdyż kraj ten był pozbawiony porządnej porcelany. Tak, nie było już w Wielkich Niemczech dobrej porcelany.
       - Zamiast obwarowywać się w swym zamku, winien pan patrzeć temu Jamesowi na palce - powiedział Brack dosyć szorstko.
       Kapitan poczuł się tym zarzutem wyraźnie dotknięty. Nieco gorączkowym ruchem sięgnął po swe grube okulary, zaczął na nie ostrożnie chuchać, potem przetarł je chusteczką. Wszystko to odbywało się automatycznie.
       - Przykro mi, jeżeli pana dotknąłem.
       - Ależ, mój panie! - powiedział Boernes. - Zdarzało mi się już nieraz, że ludzie, którzy mogli być absolutnie pewni, iż stoi za nimi ważna figura w rodzaju pułkownika Thompsona - i to ludzie, którzy nawet nie byli tak jak pan jego szwagrami - próbowali traktować mnie jeszcze zupełnie inaczej. Na próby tego rodzaju reaguję zazwyczaj z całym spokojem, ale panu udało się mnie zaskoczyć.
       - Mister Boernes, wiem dokładnie, jak niezwykła jest ta sytuacja. Niedawno jeszcze byłem podporucznikiem niemieckiego Wehrmachtu. Potem przy pomocy pułkownika Thompsona stałem się pańskim sprzymierzeńcem. A teraz siedzę naprzeciw pana i próbuję narzucić panu moje zdanie.
       - To istotnie bardzo niezwykłe.
       - Ale konieczne! Niech mi pan wierzy. Może pan doskonale znać Jamesa I, ale w tej sytuacji nie jest to wystarczające, ponieważ nie zna pan jego przeciwników. A tych znowu znam ja. Mister James popełnił parę niebezpiecznych błędów.
       - Jakież to, pańskim zdaniem, błędy?
       - Zacznę od błędu największej wagi. Mister James uznał generał-majora Luschkego za zbrodniarza wojennego.
       - Niejeden generał zasługuje na to określenie.
       - Ale najmniej taki człowiek jak Luschke.
       - James I powiedziałby teraz na moim miejscu: "Nie jest pan bezstronny. Generał był pańskim bezpośrednim przełożonym i ciągle jeszcze odczuwa pan dla niego respekt."
       - Zasługuje na ten respekt. Poza tym Luschke brał udział w spisku z dnia dwudziestego lipca.
       - Dlaczegóż, zapytałby teraz James I, hitlerowcy nie powiesili go wtedy.
       - Generał został aresztowany i był kilkakrotnie przesłuchiwany. Ale okazał się dla nich za sprytny i musieli go wypuścić.
       - James powiedziałby prawdopodobnie teraz, drogi mój Brack: "Przy przesłuchaniach musiała wyjść na jaw jego niewinność, a więc można uznać za rzecz pewną, że rebeliantem nie był." Oznacza to w dalszym ciągu, że nawet hitlerowcy po gruntownym badaniu nie mogli zakwestionować jego lojalności wobec führera.
       - Wszyscy znający generała żołnierze są oburzeni, że traktuje się go jako zbrodniarza wojennego.
       - Wszyscy? - zapytał Ted Boernes ostrożnie. - Pan także?
       - I ja także.
       - Ale przecież ten generał Luschke kazał jeszcze w ostatniej chwili powiesić jednego ze swoich oficerów.
       - Nie chodziło o jednego z oficerów generała - sprostował Brack - lecz o szubrawca i świntucha, który zasłużył na stryczek. Byłem przy tym obecny.
       - Pan?
       - Tak. Zaaprobowałem to. Więcej jeszcze - chciałem tego. Ted Boernes znowu nałożył z całym ceremoniałem okulary, jak gdyby uważał, że czas najwyższy ukryć za nimi oczy. "Jak ja to pułkownikowi Thompsonowi wytłumaczę" - pomyślał. Po chwili zapytał głośno: - Czego pan właściwie chce ode mnie?
       - Dwóch rzeczy. Przede wszystkim zajmie się pan natychmiast tym, żeby generała Luschkego nie traktowano jak zbrodniarza wojennego. Przyjaciele jego przyjmą to z zadowoleniem. Po drugie, postawi pan natychmiast w stan oskarżenia pułkownika Hauka, który pod nazwiskiem Hochheima znajduje się w obozie jeńców. Jeżeli to się stanie, będzie można uwierzyć, że wojska amerykańskie starają się postępować sprawiedliwie.
       - Użył pan - powiedział kapitan znacząco - dwukrotnie słowa "natychmiast". Czy to przypadek?
       - Nie - odparł Brack. - Radzę panu przedsięwziąć swoje kroki natychmiast.
       - Czy to groźba?
       - Proszę - powiedział Brack wymijająco - traktować moje rady serio.
       - Zarządzę dochodzenie - powiedział kapitan. - Już jutro rano.
       - Jutro może być za późno, mister Boernes.
       - Sąd o tym proszę mnie pozostawić. Dochodzenie, które ma doprowadzić do pomyślnego rezultatu, musi być dobrze przygotowane. Gdybym natychmiast, bezzwłocznie, w tejże jeszcze godzinie zarządził to, co pan proponuje, musiałbym usunąć ze stanowiska Jamesa I. A tego zrobić na swoją odpowiedzialność nie mogę.
       Brack podniósł się. - W takim razie - powiedział - życzę panu jak najszczerzej dobrej nocy, ale obawiam się, że nie będzie dobra.
       
       Bunt dwudziestu dziewięciu, pierwszy i prawdopodobnie jedyny bunt z bronią w ręku, jaki się kiedykolwiek podniósł przeciw zwycięskim mocarstwom zachodnim, rozpoczął się w dziewięćdziesiąt minut po północy.
       Plan rokoszu opracował major Hinrichsen, kierował nim kapitan Wedelmann, przeprowadzili go podporucznicy Asch i Brack, organizatorami byli bombardier Kowalski i bombardier Stamm. Kapral Soeft po raz ostatni w tej wojnie zajął się sprawą dostarczenia ludzi i materiału.
       Bunt trwał trzy godziny.
       
       Kocham tę damę - oświadczył bombardier Kowalski szerokim gestem wskazując na Lorę Schulz. - Ale gotów jestem poświęcić i tę miłość, żeby spełnić swój obowiązek, jak przystało na prawdziwego Niemca.
       - Jesteś chyba najbezwstydniejszym szelmą, jakiego w życiu spotkałam - powiedziała z uśmiechem Lora Schulz.
       - Niech go pani nie wychwala - odezwał się bombardier Stamm - gotów dostać manii wielkości.
       - Ponieważ należę do rasy panów, nie byłoby w tym więc nic dziwnego! - powiedział Kowalski zacierając z zadowoleniem ręce. - A teraz do dzieła!
       Lora Schulz podeszła do niego z nieufną miną. - Czy naprawdę nie kryje się w tym żadne świństwo, Kowalski?
       - Daję uroczyste żołnierskie słowo honoru - zapewnił Kowalski z uśmiechem. - Zrobiliśmy tylko wspólny mały spacer po nocy, ale teraz jesteśmy u naszego poczciwego, niezwyciężonego Stamma i ten, moje złotko, da ci rzadką okazję pogawędzenia z pewnym szykownym Amerykaninem.
       - Czy to naprawdę wszystko, czego ode mnie wymagacie?
       - Wszystko, mój skarbie.
       - A jeżeli mnie wyrzuci?
       - Skądże znowu! - zawołał Kowalski podnosząc ręce takim gestem, jak by chciał zatrzymać pociąg pospieszny. - Prędzej świat zginie, aniżeli ciebie wyrzuci prawdziwy mężczyzna. Jesteś istną rozkoszą dla żołnierskich oczu, moje dziecko, a nigdy jeszcze prawdziwy wojak nie pytał kobiety, do jakiej należy narodowości. Z jednym wyjątkiem. Było to tak: Mieliśmy we Francji pewnego porucznika, który spał z pewną Alzatką. Otóż ten porucznik zdobył się na to, żeby w trakcie przerw bojowych apelować do poczucia narodowego tej małej, oczywiście do jej poczucia patriotyzmu niemieckiego. Ponieważ przypadkowo podsłuchiwaliśmy w sąsiednim pokoju, mogę najdokładniej powiedzieć co...
       - Mamy niewiele czasu, Kowalski - wmieszał się Stamm.
       - A więc, moja urocza damo, spraw się dzielnie - powiedział Kowalski. - Uważaj, żeby coś jeszcze z ciebie pozostało.
       - Tych paru Amerykanów... - odparła Lora z poczuciem wyższości.
       - Gdybyśmy mieli jakieś dwie dywizje takich kobietek jak ty - oświadczył Kowalski - wygralibyśmy tę wojnę.
       - Czas najwyższy! - naglił Stamm.
       - Na cóż więc jeszcze czekasz? - zapytał go Kowalski. Stamm podszedł zdecydowanie do drzwi, zapukał, nie czekając na odpowiedź otworzył je i z przyjaznym uśmiechem ruszył w stronę Jamesa I i Jamesa II. Pierwszy pracował żarliwie, drugi przyglądał mu się ze znudzoną miną.
       - Dama! - zaanonsował Stamm.
       - Tak późno w nocy - zapytał James II.
       - Dla takiej damy - zapewnił z emfazą Stamm - nigdy nie może być za późno.
       - Za kogo pan nas właściwie uważa? - zapytał nastroszony James II.
       - Chyba za mężczyzn - wtrącił James I z przedsiębiorczą miną. - A więc dawajcie tę damę.
       - Protestuję - rzekł James II łagodnie.
       - Nie uwzględnię twojego protestu, zanim nie obejrzę sobie tej damulki - odpowiedział James I.
       Stamm skinął głową i zniknął. Po chwili pojawiła się Lora Schulz, stanęła przy drzwiach, żeby dać swoim obserwatorom sposobność dokładnego obejrzenia jej. Uśmiechała się przy tym lekko.
       - Protest odrzucony, "pastorze"! - obwieścił James I. Potem zwrócił się do Lory Schulz ze słowami: - Proszę podejść bliżej, chyba pani nie sądzi, że kąsamy.
       - Na pewno nie? - zapytała Lora z miną niewiniątka, podchodząc krokiem dziewcząt z nocnych lokali. Uśmiechała się teraz szerzej, zdając sobie sprawę, jakie wrażenie wywarła przynajmniej na jednym z Amerykanów.
       - Co mogę dla pani zrobić? - zapytał James I, gotowy do usług.
       - Czy mogę usiąść?
       - Gdzie pani tylko chce.
       - Dziękuję - odparła Lora Schulz, usiadła na krześle, założyła nogę na nogę i wypięła okazały biust. Zachowywała się jak dziecko, które zobaczyło wielkiego misia.
       - Jak się pani tu dostała? - zapytał James II. - Nikt pani nie zatrzymał? Nie natknęła się pani na żaden patrol?
       - Czemu mamy zawdzięczać pani wizytę? - zapytał James I spoglądając z rozmarzeniem na jej nogi.
       - Cieszę się, że tu jestem - odparła beztrosko Lora Schulz. - Panowie podobają mi się.
       - Miejmy nadzieję, że ja nie - mruknął James II z niechęcią.
       - Czy musisz tutaj przeszkadzać? - zapytał James I. - Myślę, że jesteś zmęczony, śmiertelnie zmęczony pracą, którą ja wykonałem.
       - Ożywiam się powoli - odparł James II podnosząc głowę na podobieństwo myszy czującej zbliżanie się kota. - Muszę się czegoś napić.
       - To nigdy nie zaszkodzi - powiedziała Lora.
       James I zadzwonił na Stamma i kazał mu przynieść jeszcze jedną szklankę; okazało się to zbyteczne, gdyż bombardier już ją postawił na stole. James I skinął z zadowoleniem głową i obwieścił: - Nie chcę, by mi w ciągu najbliższej godziny przeszkadzano.
       - Będzie dokładnie wykonane - oświadczył Stamm.
       - Polecenie to - rzekł James II - do mnie się nie odnosi, mnie przeszkadzać wolno.
       - Tak jest - powiedział Stamm i wyszedł.
       James I przysunął trzy szklanki, napełnił je wodą sodową i whisky, po czym jedną ze szklanek podał Lorze Schulz. Drugą podsunął "pastorowi". Trzecią opróżnił duszkiem.
       - No tak - powiedział. - A więc zbliżamy się jakoś do siebie. Czemu to zawdzięczamy tę przyjemność, lady?
       - Chcę podziękować.
       - Bardzo jestem rad. Za cóż to?
       - Za miłe i uprzejme potraktowanie mego męża.
       - Mężów takich kobiet jak pani traktujemy zawsze miło i uprzejmie. A kim jest właściwie pani mąż?
       - To kapitan Schulz. Znajduje się teraz w waszym obozie jeńców.
       - Skąd pani to wiadomo? - zapytał James II.
       - Mówi się o tym.
       - Zdaje się, że tak jest istotnie - odparł James II niechętnie. - Zadziwiające jest tempo, w jakim się te wiadomości rozprzestrzeniają.
       - Wyglądasz naprawdę ha bardzo zmęczonego - rzekł James I. - Mówisz, "pastorze", jak we śnie. - Zwracając się do Lory Schulz zapytał: - Pani jest bardzo o swego męża zatroskana, prawda?
       - Nie zanadto - odrzekła Lora Schulz. - Miewa się dobrze i to uspokaja moje sumienie.
       - Sumienie ma pani także? - zapytał James II. - Cóż to za luksus w tych czasach!
       James I odwrócił się i spojrzał ostro na "pastora". Po chwili powiedział: - Przeszkadzasz mi! Czyżbyś miał ochotę na parę rund bez rękawic?
       - W moich oczach - rzekł James II - jesteś już teraz k.o.
       - Panowie są obaj bardzo zabawni - powiedziała Lora z uśmiechem. - Weseli mężczyźni zawsze bardzo mi się podobali. - A gdy na zewnątrz rozległ się jakiś hałas, Lora Schulz dodała: - Macie panowie obaj zdrowe zęby.
       - Jego uzębienie - rzekł James I wysuwając podbródek w kierunku "pastora" - jest w niebezpieczeństwie. Jeżeli nie zmieni wyrazu twarzy, powybijam mu zęby.
       - Cóż to tam za hałas? - zapytał James II.
       - Pójdź i zobacz - wezwał go James I z uśmiechem.
       - Naprawdę chce nas pan zostawić samych? - zapytała Lora Schulz wyzywająco łagodnie.
       James II został. Skulony na swym krześle wyglądał na jeszcze mniejszego, aniżeli był w istocie. Oczy jego błyszczały złowrogo. Obwąchał swoją whisky i parsknął groźnie.
       James I przysunął się do Lory Schulz, która nie zdradzała najmniejszej ochoty, żeby się odsunąć. Pochyleni ku sobie gawędzili naprzód o zaletach dobrych trunków, potem o korzystnych okazjach i ludzkich słabościach, wreszcie przeszli na temat małżeństw, które w tych burzliwych czasach właściwie nie były już małżeństwami i łatwo się rozpadały. Krótko mówiąc, para ta zbliżyła się do siebie czysto po ludzku, f w ogóle.
       - Podoba mi się pani - zapewnił James I.
       - Polega to na wzajemności - odparła Lora mrucząc jak kotka.
       - Podobacie mi się oboje - powiedział James II z gniewną miną.
       Drzwi się otworzyły, wszedł Hinrichsen. W dalszym ciągu miał na sobie mundur amerykański bez odznak, ale na mundur ten narzucony był szarozielony wojskowy płaszcz z naramiennikami majora wielko-niemieckiego Wehrmachtu. Podszedł do obu Amerykanów z miną niemal uroczystą.
       - Cóż to takiego? - zapytał James I z trudem ukrywając swe zdumienie. - Co ma oznaczać ta maskarada?
       - To nie maskarada - powiedział major Hinrichsen.
       - Wypił pan chyba za wiele? - zapytał James I nie orientując się, jak ma reagować na ten dziwaczny strój majora. - Niechże pan da już spokój tej teatralnej błazenadzie i położy się spać, żeby alkohol z pana wyparował.
       - Proszę - powiedział sztywno i niewzruszenie Hinrichsen - o wydanie jeńca, pułkownika Hauka.
       - Cóż ty na to, "pastorze"? - zapytał James I, który zaczął powoli wyczuwać, że to, co mu się wydawało widowiskiem teatralnym, nie ma w sobie nic z farsy, że chodzi o coś zupełnie innego, trudnego do ujęcia, wprost nieprawdopodobnego. - Cóż na to powiesz, człowieku?
       - Nic - odparł James II patrząc ze skupieniem przed siebie.
       - Proszę natychmiast zdjąć z siebie ten zafajdany strój! - zawołał James I z irytacją.
       - Nie docenia pan sytuacji. My, żołnierze niemieckiego Wehrmachtu, znowu przejęliśmy tutaj władzę. To miasto zmieniło tylko właściciela, co się na wojnie zdarza.
       - Hinrichsen! - zawołał James I niemal błagalnie. - Wydaje się, że nie zdaje sobie pan sprawy z tego, co pań ryzykuje. Jeżeli pan nie skończy natychmiast z tą maskaradą, będzie pan jutro trupem.
       - To moja sprawa.
       - Hinrichsen, jeżeli natychmiast nie...
       - Beznadziejne - powiedział James II ze spokojem. - W tej chwili nic nie da się z nim zrobić.
       James I stał rozkraczywszy nogi, z wciągniętymi ramionami, jak bokser pierwszej klasy, gotowy w każdej chwili do druzgocącego ciosu. Przerażona Lora Schulz cofnęła się nieco. James II nie spuszczając wzroku z Hinrichsena opróżnił powoli swoją szklankę.
       Major otworzył drzwi. W sieni stali dwaj uzbrojeni żołnierze niemieccy. Hinrichsen otworzył okno. James I skoczył ku oknu i ze zdumieniem zobaczył obok amerykańskiego wozu radiowego dwóch uzbrojonych żołnierzy niemieckich.
       - Eskorta pańska - powiedział Hinrichsen - została ujęta. Czy wyda pan teraz pułkownika Hauka?
       - Nie! - ryknął James I.
       Podporucznik Brack, również w mundurze niemieckim i w pełnym uzbrojeniu, wszedł do pokoju i powiedział do Hinrichsena: - Jak dotąd wszystko w porządku.
       Na ten widok Jamesowi I jak by odjęło mowę. Zacisnął pięści.
       - Nie cytuj teraz Szekspira - rzekł James II z goryczą. - Nie odgrywaj roli Juliusza Cezara: "I ty, Brutusie!"
       - Ubolewam nad tym, co się stało - powiedział podporucznik Brack - ale było to konieczne.
       - Jeszcze niejedno będzie konieczne - warknął James I. - Chyba nie myśli pan serio, że to może trwać wiecznie.
       - Nie, wiecznie na pewno nie - powiedział podporucznik Brack - ale z pewnością dobrych parę godzin.
       - To wystarczy - oświadczył twardo Hinrichsen. - Powtarzam więc swoje żądanie: Proszę mi wydać pułkownika Hauka.
       - Pułkownika Hauka i generał-majora Luschkego - rzekł podporucznik Brack.
       - Nigdy! - zawołał James I.
       Podporucznik Asch, również w pełnym umundurowaniu, wszedł do pomieszczenia. - Dajcie nareszcie spokój tym wrzaskom - oświadczył. - Czyżbyście chcieli spędzić tutaj całą noc?
       - Do kroćset diabłów! - krzyknął James I, na pół przytomny.
       - I mnie - zawołał bombardier Stamm, ukazując w na pół otwartych drzwiach swe uśmiechnięte oblicze - i mnie również tutaj unieruchomili.
       - A co będzie - zapytał James II - jeżeli wydamy wam pułkownika Hauka i generał-majora Luschkego?
       - Zabraniam pertraktować z tymi hitlerowskimi partyzantami! - wrzasnął James I.
       - Co będzie wtedy? - powtórzył swe pytanie James II.
       - Wtedy - odparł Hinrichsen - dawny stan rzeczy zostanie przywrócony najpóźniej w ciągu dwóch godzin. A my wszyscy oddamy się do niewoli.
       - Warto byłoby pomówić na ten temat - rzekł James II rzeczowym tonem.
       - Nigdy! - zaskrzeczał James I. - Na mnie spoczywa odpowiedzialność, ja tu decyduję i oświadczam: Nigdy!
       - W takim razie - rzekł Hinrichsen - będziemy musieli poradzić sobie również z wartownikami pilnującymi obozu jeńców. Nie pójdzie to tak łatwo, będą może zabici, ale cóż, jeżeli pan nie chce inaczej.
       - To obłęd - wyjąkał James I bezdźwięcznie.  Zupełny obłęd.
       - Jesteście więc, panowie, jeńcami - powiedział Hinrichsen do obu Amerykanów. Potem zwrócił się ceremonialnym gestem do Bracka: - Panie podporuczniku, proszę przejąć jeńców i dostarczyć ich do więzienia.
       - Tak jest - powiedział podporucznik Brack i musnął dwoma palcami daszek swej czapki. - A więc, moi panowie, idziemy.
       
       Kapitan Wedelmann, który kierował operacją dwudziestu dziewięciu w milczeniu, z świadomością celu i tak, jak by ani na sekundę nie przestał wydawać rozkazów, zajął się tym drażliwym przedsięwzięciem z opanowaniem zdradzającym wysoką szkołę generała Luschkego.
       Polecenia Wedelmanna odznaczały się właściwą mu precyzją. Wystarczyło piętnaście minut, by doskonale zorientował się w sytuacji, którą później całkowicie opanował.
       Major Hinrichsen był dla Wedelmanna w tej wojskowej rozgrywce szachowej jedynie figurą, wprawdzie ciężko się poruszającą, ale niezwykle ważną. Podporucznicy Asch i Brack zostali od razu włączeni jako ludzie, na których możną bezwzględnie polegać. Jedynie bombardier Kowalski otrzymał wolną rękę; należało z góry liczyć się z jego wyskokami.
       Pokaźna część tych dwudziestu dziewięciu rekrutowała się z rezerw Soefta. Motywy, które skłoniły tych żołnierzy do zgłoszenia się na ochotnika, były z gruntu różne. Jednym nie odpowiadała cisza szpitalna, inni liczyli na ostateczne zwycięstwo i bogate łupy; akcja ta była dla nich przedsięwzięciem wprawdzie nieco spóźnionym, ale nie beznadziejnym. Byli i tacy, którzy poszli za wezwaniem Wedelmanna, oraz tacy, i to w większej ilości, którzy bez namysłu przyłączyli się do podporucznika Ascha. Wielu zgłosiło się w przeświadczeniu, że kazał im to uczynić generał.
       Kapral Soeft posunął się nawet tak daleko, że poświęcił jeden ze swoich pięciu składów broni. Przy tej okazji pozwolił sobie na kilka sformułowań, które brzmiały niemal patriotycznie. Kto go jednak choć trochę znał, wiedział, że Soeft myśli tylko i wyłącznie o swoich transakcjach. Chciał pozostać "w interesie", Nikt jeszcze nie orientował się, jak ta sprawa będzie wyglądała w praktyce. Wedelmannowi, znającemu dokładnie swoje zadanie, było to obojętne. Miał osiągnąć określony cel i chyba mu się to uda. Jakimi środkami dojdzie do tego celu, było sprawą drugorzędną.
       Operacje dwudziestu dziewięciu skoncentrowały się na razie na kwaterze głównej CIC, mieszczącej się w budynku byłej niemieckiej komendantury. Akcja ta została ukończona po trzydziestu czterech minutach bez żadnych niedociągnięć i strat. Stało się to dzięki Hinrichsenowi i Brackowi, których "pełnomocnictwa specjalne", mundury oraz opanowanie języka angielskiego okazały się bezcenne.
       Najbliższym i rozstrzygającym punktem ataku był oddział amerykański strzegący obozu niemieckich jeńców. Wedelmann nakreślił od ręki szkic sytuacyjny i wydał następujące zarządzenia:
       1. Godzina X minut zero: Major Hinrichsen wkracza w mundurze amerykańskim do koszar artylerii i wciąga w rozmowę wartownika przy bramie. Grupy Bracka i Ascha stoją gotowe do działania w sklepach naprzeciw wejścia do koszar.
       2. Godzina X minut pięć: Major Hinrichsen, jeżeli to możliwe razem z wartownikiem, wchodzi do wartowni. Grupa Bracka wkracza tuż za nim i bierze do niewoli żołnierzy znajdujących się w wartowni. Patrol wydzielony pod dowództwem podporucznika Bracka obsadza kasyno oficerskie i zatrzymuje tam amerykańskiego podporucznika oraz jego sierżanta. Grupa Ascha przebija się poprzez wartownię do budynku sztabu i zatrzymuje stacjonujących tam żołnierzy amerykańskich.
       3. Godzina X minut piętnaście: Umieszczenie wartowników amerykańskich w celach na wartowni. Dwóch ludzi z grupy Ascha obejmuje nad nimi straż. Czterech ludzi z grupy Bracka ubezpiecza wejście i drogę do kasyna oficerskiego.
       4. Godzina X minut dwadzieścia: Major Hinrichsen, wciąż jeszcze w mundurze amerykańskim, przybywa pod bramę obozu jeńców i stara się zgrupować wokół siebie możliwie największą liczbę wartowników amerykańskich. Grupa Ascha obejmuje wieżę wartowniczą A, grupa Bracka wieżę wartowniczą B.
       5. Godzina X minut trzydzieści pięć: Rozbrojenie Amerykanów jest zakończone. Wzięci do niewoli żołnierze niemieccy otrzymują swobodę ruchów, z której mogą korzystać według swego uznania. Samochód generał-majora Luschkego, kierowany przez bombardiera Kowalskiego, zajeżdża przed bramę. Pułkownik Hauk zostaje wydany majorowi Hinrichsenowi.
       6. Major Hinrichsen otrzymuje pełnię władzy nad pułkownikiem Haukiem na przeciąg piętnastu minut.
       Podporucznik Brack pozostaje do dyspozycji generał-majora Luschkego.
       Podporucznik Asch towarzyszy majorowi Hinrichsenowi.
       Kapitan Wedelmann skupia swoją uwagę na wziętych do niewoli żołnierzach amerykańskich.
       Plac ćwiczeń należy pozostawić wolny. Grupa Ascha ubezpiecza od północy i zachodu, grupa Bracka od południa i wschodu.
       Bombardier Stamm zapewnia łączność przez gońców.
       7. Godzina X plus jedna godzina: Akcja "Koszary" ukończona. Rozwiązanie oddziału. Żołnierze strzegący Amerykanów pozostają jeszcze dziesięć minut, po czym się rozchodzą.
       Kapitan Wedelmann zakończył swój rozkaz dokładnie tak, jak się tego nauczył w szkole oficerskiej i u generał-majora Luschkego: - Ja sam znajduję się wraz z grupą rezerwową w czasie pierwszych trzydziestu minut przy bramie koszar artyleryjskich, a następnie pod bramą obozu jeńców.
       
       Plac ćwiczeń koszar artyleryjskich zgodnie z planem pozostał na przeciąg piętnastu minut wolny dla majora Hinrichsena i pułkownika Hauka. Reflektory oświetlały udeptaną ziemię. Umieszczone na samochodach i wieżach wartowniczych, rzucały światło na przestrzeń będącą swego czasu jakby taśmą ruchomą, na której zamieniano ludzi w żołnierzy.
       Hinrichsen kazał przywlec pułkownika Hauka. Hauk stał teraz bez słowa na środku placu z półzamkniętymi oczyma; wydawało się, że czegoś nasłuchuje. Nie ruszał się. Ramiona mu nieco zwisały, wyglądał jak człowiek, który z miną świadczącą o niewygasłej jeszcze bucie dźwiga ciężar, do jakiego nie przywykł.
       Podporucznik Asch podał majorowi Hinrichsenowi, ciągle jeszcze ubranemu w amerykański mundur bez oznak, czapkę, pas oficerski i płaszcz. Hinrichsen narzucił sztywną prawą ręką szarozielony płaszcz oficerski i zaczął go zapinać.
       - Pańska decyzja pozostaje dalej w mocy? - zapytał Asch.
       - Moje postanowienie jest nieodwołalne odrzekł major Hinrichsen.
       - Niechże się pan dobrze spisze - powiedział podporucznik Asch i wycofał się.
       Hinrichsen, rosły, ociężały, podszedł nieco chwiejnym krokiem do Hauka. Wydawało się, że dźwiganie potężnego cielska jest dla jego nóg istną męką.
       - Weźmiemy pistolety maszynowe - oznajmił.
       - Czego pan chce ode mnie? - zapytał Hauk.
       - Chcę pana zastrzelić - rzekł Hinrichsen. - Ale daję panu szansę bronienia się, jakkolwiek pan na to nie zasługuje.
       - To morderstwo - zaprotestował pułkownik Hauk.
       - To sprawiedliwość - rzekł major Hinrichsen.
       Jeden z żołnierzy przyniósł z polecenia podporucznika Ascha dwa pistolety maszynowe, które zabrał wartownikowi amerykańskiemu. Na znak dany przez Hinrichsena złożył je na ziemi w równej odległości od obu oficerów.
       - Niech pan wybiera - powiedział major Hinrichsen. Pułkownik Hauk milczał. Patrzył nieruchomym wzrokiem na leżącą pod jego nogami broń, potem spojrzał na Hinrichsena, ale zaraz znowu odwrócił wzrok. Mrużąc oczy popatrzył w światło reflektorów i po obu stronach murów ujrzał uzbrojonych i nie uzbrojonych żołnierzy niemieckich. Ta ciemna, zwarta, niema masa była dla niego groźnym memento.
       - Gdyby pan próbował wiać - oświadczył podporucznik Asch tak głośno, że słychać go było na całym placu - zastrzelę pana jak psa.
       - Skoro nie chce pan wybrać broni - powiedział Hinrichsen - ja zrobię początek.
       Sapiąc pochylił się i podniósł pistolet maszynowy, który sprawdził fachowymi ruchami rąk. Wyprostował się i pokazał broń Haukowi. - Tu po lewej stronie nad spustem jest bezpiecznik. Mechanizm działa podobnie jak w naszych pistoletach maszynowych. Jak długo naciska się spust, tak długo broń strzela. Muszka ma pierścień ochronny, celownik jest zmienny. Obydwa magazynki są pełne.
       - To, co pan chce uczynić, jest morderstwem - powiedział szeptem pułkownik.
       - Ja nie morduję jak pan, ja walczę. - Hinrichsen odsunął bezpiecznik. - Nasze szansę są równe. Obaj nie mamy wprawy w użyciu tej broni, prawie jej nie znamy. Gdyby pan chciał twierdzić, że mam większe doświadczenie od pana, to nie będę pytać, dlaczego pan nie ma doświadczenia bojowego, lecz powiem panu tylko: Strzelam lewą ręką, prawą w wyniku pańskich starań nie mogę poruszać.
       - Nie będę się bronił - powiedział pułkownik Hauk.
       - Zmuszę pana do tego - rzekł Hinrichsen. - Weźmiemy odległość stu metrów.
       Hinrichsen wziął pistolet maszynowy pod lewe ramię, odwrócił się niezgrabnie i zaczął iść równym krokiem przez plac ćwiczeń. Miało się wrażenie, że to kroczy przez swój rejon myśliwski zamyślony człowiek, pozbawiony cienia nerwowości, nasłuchujący nocnych szelestów.
       Brack stojący obok Ascha zapytał: - Czy on to zrobi?
       - Nie może postąpić inaczej. Rozumiem go.
       - Czy musi to uczynić?
       - Myślę, że tak. - Podporucznik Asch patrzył na Hinrichsena ze współczuciem. - Żyje między dwiema epokami. Od chwili kiedy się załamał na moich oczach, pała tylko jedną żądzą: zabić tego łotra. Bo ten Hauk nie jest dla niego tylko mordercą, lecz wcieleniem owych sił, które z niego, zdecydowanego na honorową śmierć, zrobiły świntucha.
       - Dlaczego nie zaczeka, aż tego Hauka postawią przed sądem?
       - Przestał wierzyć w sprawiedliwość. Niemcy nie mogą już wydać wyroku na Hauka, a Amerykanie tego nie uczynią. Hinrichsen chce więc to sam załatwić.
       - Nie mogę na to patrzeć, Asch.
       - Niech się pan odwróci.
       - Będę interweniować.-
       - Jeżeliby pan tego spróbował - rzekł Asch niedwuznacznie - potrafię panu w tym przeszkodzić. Naliczyłem przeszło dwudziestu zabitych, niektórzy zginęli w moich oczach. Wszyscy byli towarzyszami Hinrichsena. Ten rachunek musi być wyrównany.
       Major Hinrichsen zatrzymał się. Odwrócił się powoli, przyłożył swój pistolet maszynowy, do biodra i zawołał w kierunku Hauka: - Gotowe!
       Hauk nie ruszał się z miejsca. Jego pistolet maszynowy leżał ciągle jeszcze na ziemi. Twarz jego była w świetle reflektora kredowobiała; wydawało się, że już nie żyje.
       Major Hinrichsen rozstawił nogi i oparł pistolet maszynowy o biodro. Potem wskazującym palcem lewej ręki dotknął spustu. Trzy kule rozerwały ziemię w lewo od Hauka.
       Hauk ciągle jeszcze nie ruszał się z miejsca. Dalsza seria strzałów posiekała na prawo od Hauka żwir ubijany przez lata nogami żołnierzy. Hauk ciągle jeszcze stał nieruchomo. Potem pociski pistoletowe w odległości kilku metrów zryły dookoła niego ziemię zamykając go w rodzaj półkola.
       - Tchórzliwa świnia! - powiedział Hinrichsen pogardliwie.
       Nagle pułkownik Hauk pochylił się naprzód w kierunku pistoletu maszynowego, ale zamarł w tym ruchu, nie pochwycił broni. Hinrichsen roześmiał się.
       Wtedy Hauk padł na ziemię, jak gdyby trafiony mocnym uderzeniem w kark. Ręce jego ujęły pistolet maszynowy drżącymi, gorączkowymi ruchami. Zerwał się, podsunął kolbę pod brodę, nacisnął spust i lufa, kołysząc się bezradnie, wypluła serię ognia.
       Hinrichsen stał nieco pochylony, wsłuchany z namaszczeniem w gwałtowną kanonadę. Nie ruszał się. Twarz jego wyglądała jak maska napiętnowana triumfem i męką.
       Hauk, jakby ogarnięty przerażeniem z powodu szalejącej broni, znieruchomiał. A Hinrichsen wpakował mu w brzuch całą garść ołowiu. Hauk zachwiał się.
       Hinrichsen strzelił raz jeszcze. Hauk zwalił się na ziemię. Przez jakiś czas wykonywał kurczowe ruchy nogami, po czym wyzionął ducha.
       - Załatwione - powiedział Hinrichsen cichym głosem i wypuścił z rąk swój pistolet maszynowy. - Teraz wszystko skończone.
       Padł na kolana, jak by się modlił. Z ust sączyła się krew, oczy miał zamknięte.
       
       Panie generale, wóz pana generała! - zawołał bombardier Kowalski.
       Luschke stał przed bramą obozu jeńców. Zachowywał się tak, jak by przybył tu jedynie po to, żeby lepiej widzieć, co się dokoła dzieje. Jego szef sztabu, major Horn, stał za nim. Obaj przyglądali się jeepowi, którym nadjechał Kowalski, jak by oglądali jakiś obiekt na wystawie samochodowej.
       Podszedł kapitan Wedelmann, zasalutował i obwieścił: - Można bez specjalnych trudności jechać w kierunku południowym szosą numer trzysta siedemnaście.
       - Co się z panem dzieje, Wedelmann? - zapytał Luschke.
       - Czy spędza pan tutaj w tym ubiorze miodowe tygodnie?
       - W jeepie jest broń, panie generale - odrzekł Wedelmann.
       - Są tam również płaszcze amerykańskie i stalowe hełmy.
       - Proszę wyrazić swojej żonie moje najszczersze ubolewanie, Wedelmann - powiedział generał z uśmiechem. - Takiego jak pan nigdy już nie dostanie.
       - Pan generał będzie mógł przejechać szosami i drogami polnymi jakieś dwadzieścia kilometrów, zanim natknie się pan na większe jednostki.
       Generał obejrzał się i spojrzał krótko na stojącego za nim w milczeniu Horna. - Potem zapytał: - Drogi panie Wedelmann, co to właściwie wszystko ma znaczyć?
       - Tutaj pan generał pozostać nie może - odparł Wedelmann.
       - Bo tutaj jest pan generał przestępcą wojennym. Proszę pojechać tym jeepem możliwie jak najdalej, a potem niech się pan gdzieś ukryje.
       - Mam się ukryć, bawić w chowanego?
       - Musi pan generał pomyśleć o jakimś bezpiecznym miejscu.
       - Chyba nie z mego powodu zaaranżował pan to nocne widowisko, panie Wedelmann.
       - Po części - odparł Kowalski wobec milczenia Wedelmanna - i to po większej części. Pan generał awansował na zbrodniarza wojennego z naszej winy, bo przecież to my domagaliśmy się gwałtownie sądu. doraźnego.
       - Nie przypuszczacie chyba na serio, Kowalski, że pozwolę się wam albo waszym przyjaciołom wpakować siłą w taką sytuację.
       - Ależ oczywiście! - zawołał Kowalski beztrosko. - Generałowie są ostatecznie także tylko ludźmi, choć większość ich nie wie, co to właściwie jest człowiek. Dla nich człowiek na wojnie to ułamek dywizji, a w rachunkach z ułamkami panowie ci zawsze byli słabi. W okresach między wojnami człowiek jest dla nich kolegą w związku rezerwistów, stawiającym piwo i uważającym za największe szczęście otrzymywanie od nich rozkazów.
       Luschke śmiał się nie otwierając ust, potem powiedział do majora: - Panie Horn, to pański jeep. Może pan nim rozporządzać.
       - Pozostanę przy panu, panie generale - odparł major bez wahania. - W pobliżu takiego zbrodniarza wojennego czuję się dobrze.
       - A ucieczka z niewoli? - zapytał Wedelmann. - Bez względu na to, czy jest pan, generale, uważany za zbrodniarza wojennego, czy nie, ucieczka z niewoli przynosi zawsze zaszczyt.
       - Dokąd mamy uciekać? - zapytał Luschke. - Do moich oddziałów? Nie mam już żadnych oddziałów. A gdzie jest teraz moja ojczyzna? Gdzie są Niemcy?
       - Niech pan myśli o własnym bezpieczeństwie, panie generale!
       - Sądzę, że w ciągu dwunastu lat nie myślałem o niczym innym.
       - W takim razie niech pan generał przynajmniej nie zapomina, że wyrwaliśmy pana generała stąd po to, żeby mu ułatwić ucieczkę.
       - Nie zapomnę o tym nigdy, nigdy zapomnieć nie potrafię! Nie tylko posyłałem ludzi na śmierć, ale byli nawet tacy, którzy dobrowolnie chcieli się dać dla mnie zabić. Dla mnie!
       - Tak jest, panie generale, wyłącznie dla pana.
       - Kimże ja jestem? - zawołał Luschke. - Jednym z tysiąca generałów. Zawodowym krwiopijcą, i to w wielkim stylu. Nie wierzyłem, ale dopuszczałem do tego, żeby poświęcano ludzi. Wiedziałem, że byli generałowie chorzy na przerost ambicji, którzy dla zrobienia kariery nie wahali się iść po trupach, że wśród kolegów moich w stopniu generała byli wazeliniarze, koniunkturaliści i tchórze. Wszyscy widzieliśmy, że dokonuje się gigantycznej zbrodni, ale nikt, poza małymi wyjątkami, nie bronił się przeciw temu. A ci nieliczni zostali bardzo szybko opuszczeni i pozostawieni samym sobie przez tych, którzy nazywali się ich kolegami.
       - W naszych oczach pan generał należy do tych wyjątków. Widzieliśmy to od lat.
       - Byłem tchórzem, tak samo jak wszyscy inni. Nazywałem w kasynie Hitlera łotrem, a powinienem był powiedzieć moim żołnierzom: Ten Hitler to łotr! Między sobą mówiliśmy o hitlerowcach z pogardą, tymczasem należało dawać wyraz tej naszej pogardzie publicznie.
       - Niepotrzebnie sobie pan generał łamie głowę - powiedział Kowalski z prostotą. - Od samego początku wiedzieliśmy, jaka to zabawa, bo przecież nie upadliśmy na łeb. W takiej wojnie nie chcieliśmy niczego zdobyć - ani majątku, ani orderu, ani szacunku przez stopnie służbowe. Chcieliśmy tylko uratować naszą skórę, na którą istniał wielki popyt. Tylko pan, panie generale, nie palił się do tej skóry, zauważyliśmy to od razu.
       - Dziękuję panu, panie Kowalski - rzekł Luschke z godnością. Po chwili niski, szczupły generał o bulwiastej twarzy wyprostował się i powiedział: - Wojna ta była zbrodnią. Pomagałem ją prowadzić, a więc jestem zbrodniarzem wojennym.
       Wrócił do obozu jeńców. Pochłonęły go ciemności. Zdawało się, że go tutaj nigdy nie było.
       
       Czy zna pan Warsitz na Pomorzu, Asch? - zapytał Hinrichsen próbując się podnieść.
       - Nie - odparł podporucznik i energicznym ruchem ręki zmusił Hinrichsena, żeby się znowu położył na swoim łóżku polowym. - Nigdy o nim nie słyszałem.
       - Gdyby pan kiedyś przypadkiem znalazł się tam, proszę zapytać o kupca Hinrichsena. Może opinia o mnie nie będzie najgorsza.
       - Hinrichsen, będę bił po mordzie każdego, kto powie o panu złe słowo.
       - Tak, tak - ciągnął dalej Hinrichsen. Mówienie sprawiało mu widocznie trudność. - Jeszcze przed rokiem powiedziałbym: Niech pan pojedzie do Warsitz, tam dowie się pan, jaką dobrą opinią cieszy się kupiec, Hinrichsen. Czcigodny obywatel, uczynny i uczciwy człowiek. Ale teraz! Teraz, Asch, wiem, że wszystko to było niesłuszne.
       - Niech się pan niepotrzebnie nie denerwuje. Poniewczasie każdy wie, co niesłusznie zrobił. Ta towarzyska zabawa nie została wynaleziona dopiero przez hitlerowców.
       Podporucznik Asch zawlókł ciężko rannego majora Hinrichsena do jednej z izb koszarowych i ułożył go tam na łóżku polowym, przykrył kocami i napoił. Asch wiedział, że nie ma już dla Hinrichsena ratunku.
       Za oknami migały światła reflektorów. Na stołku u wezgłowia Hinrichsena stała świeczka z rodzaju tych, którymi przystraja się choinki. Pomieszczenie było brudne, pełne różnego rodzaju gratów. Bloki koszarowe podobne były do śmietników.
       - Kiedy skończyła się pierwsza wojna światowa, miałem lat dwadzieścia, byłem już podporucznikiem, który od grudnia 1917 roku nieprzerwanie przebywał na froncie zachodnim. Głodowaliśmy, krwawiliśmy, lecz byliśmy dzielni. Ojciec i brat zginęli. Matka powiedziała: "Nie zrób nam wstydu!" Starałem się o to uczciwie.
       - Ach, te matki żołnierzy ze swoimi fałszywymi apoteozami!
       - powiedział twardo Asch. - Ta mizerna hodowla matek-bohaterek! Ta przedziwna pasja niektórych kobiet zadowalania się hymnami pochwalnymi na cześć zmarłych za ojczyznę. Gdyby te kobiety wiedziały, jak umierali ich synowie, zdjęłaby je groza i miotałyby na siebie przekleństwa, że nie zatrzymywały swych synów rękami i zębami.
       - Gdyby matki znały pełną prawdę - powiedział Hinrichsen - życie ich byłoby jeszcze cięższe.
       - A więc oszukujmy matki i pozwalajmy na to, żeby kobiety szczyciły się śmiercią swych synów.
       - Gdyby pan kiedy przyjechał do Warsitz na Pomorzu, drogi mój Asch, niech pan zapyta o sklep z towarami żelaznymi Hinrichsena. Każdy powie, gdzie się ten sklep mieści. Miasteczko jest niewielkie, żyje z okolicznych chłopów i z niewielkiej ilości rybaków. W roku 1919 przejąłem sklep z żelazem po ojcu, który zginął na wojnie - portret jego wisiał w jednym z pokojów. Prowadziłem życie proste i zwyczajne. Praca, jedzenie, spanie. Sklep, knajpa, kościół. Nie było żadnych konfliktów między chłopami, rybakami, kupcami i urzędnikami. Robotników właściwie w miasteczku nie było, socjalizm nie był problemem, nacjonalizm należał do rzeczy zrozumiałych samo przez się. Oczywiście zawsze nacjonalizm w barwach czarno-biało-czerwonych.
       - Kiedy jednak pojechał pan do Anglii, zobaczył pan sprawy w innym świetle?
       - Stryj mój miał w Szczecinie rozgałęzione przedsiębiorstwo transportowe. Pewnego razu powiedział do mnie: "Musisz zobaczyć świat; Warsitz jest dziurą, a Niemcy są za ciasne, za małe". Pojechałem do Anglii, do Southampton, żeby w ciągu roku popracować w firmach handlujących żelazem. Ale Anglicy byli również nacjonalistycznie usposobieni - przynajmniej te koła, w których się obracałem. Wy, Niemcy, powiedział mi kiedyś sir Castlerose, jesteście narodem godnym podziwu. Wasz Stahlhelm to prawdziwa, najwspanialsza reprezentacja żołnierza frontowego.
       - Jakby pana kto miodem posmarował, co?
       - W roku 1926 ożeniłem się. Dzieci podrastały. W roku 1928 zostałem burmistrzem. Był to wielki zaszczyt ze względu na mój młody wiek. Rozwijałem ożywioną działalność pod hasłem: koleżeństwo. Podczas wyborów w roku 1930 mieliśmy na cztery tysiące głosów tylko sto osiemnaście czerwonych, których można było szukać z latarnią w ręku. Byliśmy narodowi, przeważnie niemieckonarodowi.
       - Żyliście w świecie gruntownie zabitym deskami.
       - Byliśmy z tego świata zadowoleni. A kiedy któryś z nas kilka razy do roku wpadał do Szczecina, potrząsał tylko głową na tę dezorganizację, pustą gadaninę i partyjną politykę. Tego wszystkiego u nas nie było.
       - Ci, którzy byli innego zdania od was, opuszczali miasteczko, prawda?
       - Po prostu nie mogliśmy sobie wyobrazić, żeby normalny, przyzwoity Niemiec był przeciwko temu, cośmy reprezentowali. Zachowaliśmy dawne obyczaje, nieśliśmy wysoko nasz sztandar. Nie mniej wysoko podnosiliśmy kufle z piwem pijąc za waleczność, honor i sławę niemieckiego żołnierza frontowego. Wierzyliśmy w Niemcy, Prusy, Pomorze i Warsitz, wszystko oczywiście pięknie uszeregowane i zawsze w odpowiedniej kolejności.
       - Ö przytulności i wspaniałości niemieckiego stołu w niemieckiej knajpie! - zawołał podporucznik Asch uśmiechając się do trawionego gorączką Hinrichsena,
       - Nie mieliśmy bezrobotnych. Żydzi byli nam obojętni, do Kościoła odnosiliśmy się z respektem. Powolutku, powoli zaczął nam imponować Adolf Hitler. Chciałby pan pewnie wiedzieć dlaczego? Trudno na to odpowiedzieć, zwłaszcza obecnie. Wtedy, w owych czasach, odpowiedzielibyśmy zapewne: "Bo się podawał za towarzysza broni." Wie pan, co to oznacza? Że tak samo jak my leżał w błocie, głodował, ociekał krwią, że jest prostym, skromnym, czującym narodowo człowiekiem, że pragnie jak najlepiej, że chce takie zdeprawowane miasto jak Szczecin wyciągnąć z błota. Pragnie czystości obyczajów, przyzwoitości, zdrowego, prostego trybu życia, takiego, jaki my prowadzimy w Warsitz. Cóż dziwnego, że nam to odpowiadało.
       - Dobrze już, Hinrichsen, dobrze - powiedział Asch i naciągnął koc na jego dygocące ramiona.
       - Żeby mi pan tylko nie powiedział teraz: Przecież powinniście się byli zorientować, jak to z tym Hitlerem wyglądało naprawdę. Gówno! Niektórzy byli przeciwni z przekonania. Niektórzy, ponieważ nie mieli innego wyboru, ponieważ nic im innego nie pozostawało - byli skłonni robić z hitlerowcami interesy, ale ich odpalono. A olbrzymia reszta? Wierna, wierząca, przyzwoita, ociekaliśmy literalnie dobrą wiarą i gotowością. No i przyszedł taki, który potrafił zaapelować do naszego koleżeństwa, do naszej gotowości i naszej bezinteresowności.
       - I trafił do samej głębi narodowych serc!
       - Widzi pan, u nas to tak wyglądało. W roku 1933 powiedzieliśmy: Niech pokaże, co umie! No i w Warsitz też coś niecoś zostało zrobione. W roku 1934 zjawili się pierwsi inżynierowie mierniczy. W roku 1935 przybyli pełnomocnicy partii i, sfer gospodarczych i oświadczyli: Zbudujemy wam tutaj zakład paliw syntetycznych, największy, jaki kiedykolwiek powstał. Wydawało się, że tak będzie. W ciągu kilku tygodni napłynęło do miasta czterokrotnie więcej robotników, niż miasto liczyło ludności. Po krótkim czasie liczba ta wzrosła siedmiokrotnie, potem dziewięciokrotnie. Zbudowano nowe szosy, powstały baraki mieszkalne, wyrosły na Odrze statki służące robotnikom za mieszkania. Bez przerwy płynęły pociągi z materiałami budowlanymi, rurami, dźwigami i maszynami.
       - A wyście patrzyli jak cielęta na malowane wrota, zarabialiście, podnosiliście ręce do hitlerowskiego pozdrowienia, a kiedy wychodziło na jaw jakieś świństwo, mówiliście: "Gdzie drwa rąbią, tam lecą wióry"! Nie przeszkadzała wam chmara spekulantów budowlanych, poganiaczy niewolników, katów i cynicznych zbirów oszukujących lud.
       Hinrichsen chwycił rękę podporucznika Ascha, jak gdyby szukał w niej oparcia. - Ale potem - powiedział - spadła na nas wojna. Zostałem od razu powołany i uważałem, że jest to całkowicie w porządku. Zabijałem i żądałem od moich ludzi, żeby się dawali zabijać. Nie tolerowałem tego, żeby mi okazywano wyjątkowe względy, czy to przy wyborze kwatery, czy to przy jedzeniu, czy przy zabijaniu. Gdybym zginął, byłoby to w porządku. Ale musiałem to wszystko przeżyć aż do dziś.
       - A jutro zapomni pan o tym wraz z kilkoma milionami innych Niemców.
       - Kiedy bombardowania, którymi rozpoczęliśmy wojnę, zaczęły nabierać prawdziwego rozmachu, jednym z pierwszych celów nieprzyjaciela stało się Warsitz na Pomorzu. W roku 1942 kilka cetnarów materiałów wybuchowych zmiotło z powierzchni mój dom i mój sklep. W roku 1943 bomby zabiły mi żonę i dwoje dzieci. W roku 1944 zmarło troje moich pozostałych dzieci, umarła moja matka. Takie były losy rodziny noszącej nazwisko Hinrichsen.
       - Teraz - powiedział Asch - rozumiem niejedno.
       - Poświęcałem wszystko, wszystkiego w zamian żądając. Nie wykręcałem się od śmierci. Wierzyłem zawsze, i to chętnie, w wielką, dobrą i sprawiedliwą sprawę. Nie byłem człowiekiem złym, ale byłem głupi. I z powodu tej mojej głupoty nie orientowałem się w nikczemnościach, które mnie otaczały. Prześladowania Żydów, egzekucje masowe, gwałty, obrabowywanie trupów, morderstwa. Wszystko to były w moich oczach wyjątki, wynaturzenia, wykolejenia, akcje przedsięwzięte na własną rękę. Dopiero ten Hauk otworzył mi oczy.
       - Odpłacił mu pan też za to.
       Hinrichsen podniósł się z największym trudem na swym łóżku. - My wszyscy - rzęził - którzy staraliśmy się o zachowanie czystości i przyzwoitości, o ile wojna może mieć w ogóle coś wspólnego z przyzwoitością i czystością, zostaliśmy oszukani. Byliśmy materiałem pędnym, czymś w rodzaju zwierząt pociągowych, które wykorzystano, z których wyciśnięto ostatnie soki. Śmiali się z naszego idealizmu, uważali naszą żarliwość za obłęd. Naprzód kazali umierać dla zdobycia sławy, potem, żeby lepiej żyć, wreszcie, żeby w ogóle żyć i przeżyć. Nawozili swą żądzę sukcesów i władzy, swą pychę i chęć tworzenia historii krwią swoich żołnierzy, popiołem swoich ofiar, aż wreszcie udusili się tym.
       - Tak było, tak jest i chyba zawsze tak będzie - powiedział Herbert Asch. - Bo i to degradowanie się samemu do roli stadnego bydła jest czysto niemieckie. Niezależnie od tego, czy hasło brzmi: dyscyplina, miłość ojczyzny, wolność czy też pokój. Największe słowa i najgłośniejsze wrzaski, najbardziej posłuszne ręce, najbardziej wierzące oczy i najbardziej puste mózgi - Boże, chroń nas od tych niemieckich samobójców!
       - Amen - powiedział Hinrichsen.
       Kiedy major umarł, nowy dzień wygramolił się na horyzont. Asch zgasił płomyk świecy i złączył ręce zmarłego żegnając go słowami: - Dobrej nocy, kolego Hinrichsen.
       
       Kapitan Schulz walczył z żelazną gorliwością o utrzymanie dyscypliny. Wszystko wskazywało na to, że uda mu się opanować rozprzężenie i zmusić żołnierzy do posłuchu.
       - Moi państwo! - zawołał; zwykł był używać takich wyrażeń, jak "moi państwo", "przyjaciele" albo też "koledzy", kiedy chciał coś osiągnąć, czego nie można było rozkazać. - Bądźcie rozsądni!
       - Zamknij mordę! - krzyknął jeden ze słuchaczy, zajęty omawianiem sytuacji.
       - Koledzy, weźcie się w garść! - zawołał Schulz. - Musicie zrozumieć, że dalej tak być nie może!
       Na razie koledzy nie rozumieli nic. Stali dokoła grupami w obozie jeńców i na placu ćwiczeń, wędrowali przez bramę, przy której nie było w tej chwili posterunków. Tylko niewielu zwiewało z ogromnym pośpiechem.
       - Przecież to nie ma sensu - powiedział jeden z żołnierzy. - Dokąd mamy się udać? I tak nas złapią.
       - Zupełnie słusznie! - przytaknął Schulz. - Zupełnie słusznie.
       
       Kiedy generał Luschke wracał do obozu jeńców i przechodził wzdłuż szeregów niezdecydowanych żołnierzy, poszczególne grupki rozstępowały się przed nim częściowo z respektu, częściowo machinalnie. Luschke z pochyloną głową, drobnymi jak zwykle kroczkami, dotarł do swego baraku i zniknął w nim.
       - Widzieliście?! - zawołał Schulz.
       Żołnierze ciągłe jeszcze nie wiedzieli, co mają robić.
       - Tak czy owak - powiedział jeden z nich - nie wierzę, żeby nam camp został oszczędzony.
       - Co mamy, to mamy! - powiedział ktoś inny.
       - Wkrótce - padł jakiś głos - zaczną się kłopoty z żarciem. A tutaj, w myśl konwencji genewskiej, muszą starać się o żarcie dla nas Amerykanie.
       - Tak jest! - zawołał Schulz.
       - Ja na razie będę spał przez parę tygodni - rzekł jeden z żołnierzy ziewając potężnie. - Kiedy się obudzę, będzie już po wojnie!
       - Wchodźcie do środka! - zachęcał Schulz. - Nie czekajcie na Amerykanów. Jeżeli zastaną wszystko w porządku, będzie to dla nas z korzyścią,
       - Zawsze taki sam! - odezwał się ktoś głośno za plecami Schulza. - Mówiąc "my" ma pan zawsze na myśli tylko "ja"! A więc nasza korzyść to dla pana "moja korzyść".
       Schulz spoglądał na mówiącego te słowa jak na zjawę. - Jak dostaliście się tu, Kowalski?
       - Przez bramę! - odpowiedział bombardier.
       - Oddajecie się do niewoli? - zapytał Schulz nieufnie. Po czym mając na uwadze, że jego sytuacja jako "komendanta obozu" nie należy do różowych, dodał: - Bardzo to z waszej strony rozsądnie.
       - Rozsądek w moim pojęciu wygląda zupełnie inaczej, niż pan sądzi! - obwieścił Kowalski.
       Kapitan Schulz uznał za niewskazane wdawać się w tych decydujących chwilach w długie rozmowy z takim łachmytą jak Kowalski. Obecność tego ananasa niepokoiła go. Ale na razie nie miał czasu zastanawiać się głębiej nad tym niepokojem.
       Na podobieństwo psa owczarka zapędzał Schulz swoją trzodę do owczarni. Było to uciążliwe i wymagało pewnej energii, ale Schulz zdobywał się na nią zawsze, kiedy chodziło o sprawy służbowe. Był tutaj komendantem obozu, nikt go dotychczas tej funkcji nie pozbawił. W każdej chwili mogli znowu zjawić się uzbrojeni po zęby Amerykanie i przypomnieć mu w sposób zagrażający życiu, że ciągle jeszcze jest komendantem obozu.
       - Wierzcie mi, przyjaciele! - ryczał. - To jedynie słuszna droga! - Albo: - Słuchajcie mnie, moi państwo, ja się w tym dobrze orientuję! - Lub też: - Bądźcie rozsądni, koledzy, przestrzegajcie dyscypliny, tylko w ten sposób coś osiągniemy!
       Z początku namawiał żołnierzy łagodnie, zaklinał ich, popychał delikatnie w kierunku szeroko otwartej bramy obozu, jego obozu, który nazywał campem. Kiedy większość żołnierzy już się tam znalazła, stał się bardziej niecierpliwy i bardziej władczy. Do pozostałych za drutem kolczastym żołnierzy mówił teraz: - Ludzie!
       - Apelował do ich posłuszeństwa i nawet dawał do zrozumienia, że ich ostrzega. - Ostrzegam was, wy draby! Jeżeli w tej chwili...
       W miarę jak zmniejszał się ich opór, głos Schulza zyskiwał na sile. Próby namawiania i perswazji zmieniły się w żądania. Kiedy za drutem pozostała tylko mała grupka, Schulz zaczął grozić, że przejdzie do argumentów fizycznych. - Albo wejdziesz, albo dostaniesz kopniaka!
       Wreszcie mógł po wyczerpującej pracy zamknąć bramę z zadowoloną miną. Znowu spełnił swój przeklęty obowiązek i swoją powinność. Nawet. Amerykanie będą musieli to uznać.
       Kiedy Schulz, który pocił się lekko - był to ów pot walecznych, bez którego nie dało się niczego osiągnąć - miał zaryglować bramę, wzrok jego napotkał stojącego jeszcze ciągle przy wejściu bombardiera Kowalskiego. Łobuz uśmiechał się.
       - Usuńcie się stąd! - ryknął Schulz.
       - Tylko się nie unoś, ty barania głowo! - powiedział Kowalski uprzejmie.
       - Jak wy w ogóle do mnie mówicie!
       - Tak jak jeden jeniec do drugiego.
       - Jestem tutaj komendantem obozu.
       - A ja jestem generał Eisenhower!
       - Kowalski - powiedział Schulz kierując swe kroki w stronę bombardiera. - Jeżeli natychmiast nie...
       - Dajże spokój tym hecom, współjeńcu Schulz. Czyżbyś nie wiedział, że jeżeli zechcę, mogę ci połamać kości? A jeżeli zechcę, także i dupę, gdybyś mnie chciał tknąć choćby małym palcem.
       - Kto, u wszystkich diabłów - zapytał Schulz szalejąc ze złości - podsunął wam ten pijacki pomysł oddania się dobrowolnie do niewoli, i w dodatku przyjścia do mojego obozu?
       - Robię to, bo mnie bawisz, ty kukło błazeńska, marionetko! - odparł Kowalski z całym spokojem. - Poza tym chciałbym zobaczyć, jak się ta twoja błazenada skończy.
       - Kowalski, czy mam to uważać za groźbę?
       - Ależ bardzo proszę - odparł uprzejmie Kowalski.
       Schulz przysunął się jeszcze bliżej. Obu oświetlał blask lampy umieszczonej nad bramą. Wyglądali, jak gdyby mieli się rzucić na siebie.
       - Kowalski - powiedział Schulz. - Nie wiem, jakie są wasze zamiary. Jestem skłonny przymknąć oko, jeżeli przyrzekniecie mi nie robić trudności. Bo ostatecznie znamy się od lat i zawsze was ceniłem. Bądźcie więc rozsądni i powiedzcie w końcu, czego chcecie.
       - Chcę stąd zwiać - rzekł Kowalski z uśmiechem.
       - Nie rozumiem - powiedział Schulz z bezradną miną. - Chcecie zwiać, więc dlaczego chcecie naprzód dać się zamknąć?
       - Żeby ci, ty bydlaku zatracony, robić trudności! I to dokładnie wtedy, kiedy będziesz uważał, że znowu siedzisz mocno w siodle. Ciągle jeszcze nie rozumiesz? Dziś, w obecnej sytuacji, każdy może zwiać. Amerykanie przebaczą ci te pół tuzina zbiegów.
       - Kowalski!
       - Ale ty miałeś już pełne portki, kiedy sprawy zaczęły tutaj przybierać zły obrót. I to mi się u ciebie podobało. Pytałem siebie: Jak on będzie trząsł dupskiem, kiedy nastąpią normalne stosunki i kiedy będzie osobiście odpowiedzialny za każdego, który da drapaka. A ja ucieknę pierwszy.
       - Kowalski, ostrzegam was!
       - A kiedy mnie znowu przychwycą, oświadczę, że to ty pomogłeś mi do ucieczki.
       - Kowalski, rozkazuję wam...
       - Gówno! - powiedział Kowalski dobrodusznie. - Dajże wreszcie z tym całym świństwem spokój. Ciągle jeszcze nie zrozumiałeś, że nie możesz żyć wiecznie jako przełożony. Skończył się piękny sen! Jesteś teraz takim samym jeńcem jak my wszyscy.
       Schulz sapał gwałtownie. Z wściekłości rozdarłby chętnie Kowalskiego na kawałki, ale zdawał sobie sprawę, że jest to praktycznie niewykonalne. - Gwarantuję ci, że nie będziesz wtykał przez ten drut kolczasty swego parszywego nosa - obwieścił brutalnie.
       - Może się założymy? - zapytał Kowalski śmiejąc się. - Za kilka dni wydostanę się, i to w taki sposób, że nie będziesz już mógł dłużej być komendantem obozu.
       
       A więc to byłoby załatwione - powiedział Herbert Asch i ruchem ręki wezwał Bracka, żeby podszedł do okna.
       - Niech się teraz Bóg nad nami zmiłuje - rzekł stary Asch. Brack podniósł się, podszedł do Herberta Ascha, stanął obok niego. Spoglądali obaj na rynek. Zajechała tam kompania Amerykanów. Wśród żołnierzy stał, jak wielki dowódca, Ted Boernes.
       - Można było spodziewać się tego - powiedział Brack.
       - Jestem gotów - rzekł Wedelmann.
       - Do czego? - zapytał Brack.
       - Będziemy musieli oddać się do niewoli - odparł Wedelmann z całym przekonaniem. - Pogodziłem się z tym.
       - Może podpalą mój dom i zaczną mnie dręczyć - rzekł stary Asch przygotowany na wszystkie okrucieństwa wojennej machiny. - Zemszczą się straszliwie. Jesteśmy wydani na ich łaskę i niełaskę. Ja także, choć jestem niewinny.
       - Tylko nie tracić otuchy - powiedział Brack, którego rozgrywające się na dole widowisko wojenne zaczęło lekko bawić. - Mamy jeszcze trochę żelaza w zanadrzu.
       Żołnierze amerykańscy obstawili kawiarnię Ascha, zamknęli boczne ulice. Nadjechały dwa czołgi zwiadowcze. Ruchami tych oddziałów kierował z wielką pewnością siebie kapitan Ted Boernes.
       - Ten powinien był zostać generałem - rzekł Brack z rozbawioną miną.
       - To jego pech, że Amerykanie za wcześnie wygrali tę wojnę. Jeszcze parę lat, a byłby został generałem. Tak oto wyglądają tragedie zwycięzców.
       - Odechce wam się jeszcze śmiechu - prorokował stary Asch.
       - Któż się śmieje? - zapytał Herbert Asch. - Kawały, które nam tu prezentują, są po prostu idiotyczne, a poza tym nie jadłem jeszcze śniadania.
       Amerykanie zakończyli obsadzanie rynku. Kapitan Boernes z Jamesem I i Jamesem II u boku ruszył w kierunku domu Ascha. Zastukał energicznie do bramy. Właściciel kawiarni zbiegł piorunem na dół i otworzył ją.
       - Pierwsze piętro, proszę - powiedział.
       - Niech pan idzie naprzód - polecił kapitan.
       Wchodzili więc po schodach za starym Aschem z takimi minami, jak gdyby się udawali na pogrzeb. Twarze mieli pełne głębokiego smutku.
       - Nareszcie panowie się zjawili - powiedział Brack zapraszając ich ruchem ręki.
       Kapitan, James I i James II pozostali w drzwiach rozglądając się badawczo po pokoju, jak gdyby spodziewali się, że powitają ich tu lufy dział.
       - Chciałbym, panie Brack, pomówić najpierw z panem na osobności - powiedział kapitan.
       - Przykro mi - odpowiedział Brack bez namysłu - ale niestety nie da się tego zrobić. Nie mamy oddzielnego pokoju konferencyjnego, a jeżeli o mnie chodzi, to panowie Wedelmann i Asch mogą spokojnie być świadkami rozmowy.
       - Dlaczego po prostu nie zamknie pan tych ptaszków? - zapytał James I.
       - Bo byłoby to niemądre - rzekł Brack z chłodną uprzejmością. - A może chciałby pan zaryzykować ostre starcie z pułkownikiem Thompsonem? Ale, ale, jakże się temu poczciwcowi powodzi? Czy nie telefonował raz jeszcze?
       - Panie Brack - powiedział kapitan Boernes - to chyba najmniej odpowiednia chwila do poruszania tych spraw.
       - A więc telefonował - rzekł Brack z głębokim przeświadczeniem. - Cóż mu pan powiedział?
       - To chyba moja sprawa - oświadczył lodowato Ted Boernes.
       - Powiedział mu pan więc, że wszystko jest mniej więcej w porządku, cóż innego mógł mu pan zakomunikować. Czyżby to, że wczorajszej nocy doszło w pańskim bezpośrednim zasięgu do straszliwego bałaganu, którego pan nawet nie zauważył, ponieważ pańska kwatera znajduje się w błogim odosobnieniu? A może to, że podlegający panu bezpośrednio obóz jeńców został na kilka godzin unieruchomiony? Chyba wieści tak okropne byłyby dla wrażliwych uszu pułkownika Thompsona zbyt przykre.
       - Może panowie usiądą? - zapytał stary Asch, który wyczuł, że chwila jest odpowiednia i można by wykorzystać powiązania Bracka z pułkownikiem Thompsonem.
       - Lubię siedzieć wygodnie - powiedział James II i wskazując na fotel kazał go sobie podsunąć. - A pan, panie kapitanie?
       Ted Boernes usiadł, to samo uczynił z gniewną miną James I. Kapitan poprawiał bezustannie swoje okulary, co było oznaką skupienia. James I uważał, że po doświadczeniach ubiegłej nocy wysilanie mózgu nie jest nieodzowne.
       - Czy mogę panom zaofiarować coś do picia? - pozwolił sobie zapytać stary Asch. Nikt nie odpowiedział. Sprytny kupiec uznał to za aprobatę. Jego nastrój pobożnej kontemplacji zaczął się gwałtownie ulatniać.
       Kapitan Boernes zdjął teraz okulary i przyglądał im się w skupieniu. W jego wyblakłych niebieskich oczach czaiło się znużenie. Mózg pracował intensywnie. Aby zyskać na czasie, zapytał: - Jak pan mógł zrobić nam coś podobnego, Brack?
       Na znak lekkiego ubolewania podporucznik wzruszył ramionami. Herbert Asch zapytał przyjaznym tonem: - Co on właściwie panu zrobił, kapitanie?
       - Jeszcze pan pyta! - wy buchnął James I.
       - Dlaczego nie miałby pytać? - powiedział James II, rozparty w swym fotelu. - Może naprawdę nie wie, co tu wczoraj w nocy zaszło.
       - Cóż się stało? - zawołał Herbert Asch udając z powodzeniem naiwnego.
       Uśmiechnął się chytrze do Jamesa II, który odpowiedział nie mniej chytrym uśmiechem.
       - Tak, mój wielce szanowny - powiedział James II rozciągając słowa. - Była to burzliwa noc.
       - Pod jakim właściwie względem? - zapytał niewinnie Herbert Asch. - Czyżby pani Lora Schulz...
       - Człowieku, niech pan nie idzie za daleko - zawołał ostro James I. - Są sprawy zabawne, ale mimo to nie zniosę, żeby się na ich temat dowcipkowało.
       - Uwzględnię to - powiedział Herbert Asch uprzedzająco grzecznie.
       - Nie zbaczajmy z tematu - odezwał się James II spokojnie, przyglądając się z wyraźną satysfakcją kapitanowi, który z godną uwagi wytrwałością czyścił swe okulary. - A więc obsadziliśmy wczoraj miasto, nasze oddziały bojowe ruszyły dalej w kierunku wschodnim. I wie pan, co się stało później?
       - Oddziały niemieckie zdobyły miasto z powrotem - powiedział Herbert Asch. - Nie jest to właściwie nic nadzwyczajnego, ostatecznie jesteśmy na wojnie, podczas której takie rzeczy się zdarzają.
       - Ależ - zaprotestował gwałtownie James I. - Przecież to jednak idzie...
       - Proszę o spokój, mister James - powiedział kapitan; nagana ta miała ton zdecydowanie żołnierski.
       - Tak to jest - oświadczył James II udając, że głęboko nad czymś rozmyśla. - Szczęście wojenne to kurwa.
       - Zgadza się - przytaknął Asch. - Wojna produkuje kurwy. Ale nie tylko kurwy. Produkuje również bohaterów. Jednym z nich był Hinrichsen.
       - Poczciwy Hinrichsen - powiedział James II i uśmiechnął się szeroko. - Dobry, poczciwy Hinrichsen - odkrycie mego partnera, wielkiego wroga hitlerowców i znawcy Niemców.
       - Ach! - zawołał James I pogardliwie i odwrócił się.
       - Może coś dla pokrzepienia? - zapytał stary Asch. Znowu nie otrzymał odpowiedzi na swoją ofertę. Mimo to zaczął krzątać się przy bufecie, poustawiał szklanki i odkorkował dwie butelki.
       - Niech pan sobie nie przeszkadza w swoich wywodach - powiedział kapitan do Jamesa II.
       - O ile mogę zorientować się w sytuacji - ciągnął dalej James II - Niemcy próbowali ubiegłej nocy z powrotem zawładnąć miastem. Doszło oczywiście do walk.
       - Oczywiście - potwierdził ochoczo Herbert Asch.
       - Do walk, podczas których nie obyło się bez strat. - James II uśmiechnął się do kapitana ciągle jeszcze zajętego intensywnym czyszczeniem okularów. - Do strat po obu stronach.
       - Bardzo słusznie - odezwał się podporucznik Brack. - Po stronie niemieckiej musiał zejść z tego świata niejaki pułkownik Hauk, a sprzymierzeniec Hinrichsen bił się wzorowo w obronie Amerykanów.
       - Co takiego? - zapytał James I z najwyższym zdumieniem. - Kto taki?
       - Hinrichsen - powtórzył ze spokojem James II. - Twój
       Hinrichsen, partnerze. Osobiście przez ciebie wyszukany, wysunięty na stanowisko wymagające niezwykłego zaufania. A może nie? Czyżbyś zrobił niebezpieczną gafę, partnerze? Może zaufałeś hitlerowcowi?
       - Oczywiście że nie - powiedział Brack. - Człowiek uważany przez pułkownika Thompsona za tak uzdolnionego nigdy nie mógłby popełnić podobnych błędów.
       - Wolnego! - powiedział James I z irytacją. - Zbyt wielka ilość miodu psuje mi żołądek, a kiedy żołądek mój nie funkcjonuje, potrafię być ordynarny jak świnia.
       Stary Asch postawił pełne szklanki. Po pierwszą sięgnął James II. Miało się wrażenie, że podnosi ją w stronę Ascha, Bracka i Wedelmanna. Potem wypił.
       - Pycha! - powiedział James II z uznaniem. - Pierwsza klasa.
       - Najlepsze, z czym mogliśmy wystąpić - oświadczył stary Asch z zapałem.
       - I mój występ nie jest kiepski - powiedział James II z rozmarzeniem.
       - Ale jeszcze niezupełnie dobry - odezwał się kapitan Boernes nakładając zdecydowanym ruchem okulary.
       Wedelmann podniósł się sztywno. - Jesteśmy oczywiście do pana dyspozycji.
       - To jest najmniej ważne - oświadczył James I. - Jeżeli bowiem walczyliśmy wczoraj w nocy, to muszą przy tej okazji znaleźć się jeńcy.
       - Chyba nie zechce mnie pan wziąć do niewoli, mister James? - zapytał Brack z zainteresowaniem.
       - Jeżeli nie pana, to przynajmniej tych dwóch innych - upierał się James I.
       - Nie zatrzymamy ich długo - obiecywał James II. - Ale jeszcze kilku oficerów na naszej liście, i to takich, którzy brali udział w tak zwanych walkach, to naprawdę nie byłoby złe.
       - Jeden mniej lub więcej to chyba nie ma znaczenia - odezwał się stary Asch.
       - W tym wypadku - powiedział James II - wcale nie chodzi o liczbę, lecz o nazwiska. Przecież może się wydarzyć, że ktoś kiedyś nagle poruszy tę sprawę i wtedy potrzebne nam będą dowody. Będziemy je mieli, jeżeli potrafimy udowodnić pisemnie, kogo ujęliśmy.
       - Jestem gotów - oświadczył Wedelmann.
       - Ja również - powiedział Herbert Asch.
       - Wyjaśniliśmy teraz wszystko - oznajmił Boernes - możemy więc odejść.
       - Moi panowie - powiedział stary Asch stając przed drzwiami. - Tego uczynić wam nie wolno.
       - A właśnie że wolno - odparł James I podchodząc do Ascha. - Wolno nam wszystko.
       - Nie martw się, ojcze - powiedział Herbert Asch. - Wkrótce wrócimy.
       - Proszę, niech się pan zajmie moją żoną - zwrócił się Wedelmann do starego.
       - Moi panowie - oświadczył z wielkim gestem stary Asch. - Za tych dwóch i za przedterminowe zwolnienie wszystkich żołnierzy, którzy brali udział w walkach ubiegłej nocy, proponuję wam jednego gauleitera i adiutanta jednego reichsleitera. Poza tym jestem gotów dodatkowo podać obecny adres pewnego kreisleitera.
       Kapitan stanął jak wryty. - Cóż panowie na to? - zwrócił się do obu swoich doradców.
       - Interesująca propozycja - rzekł James II i usiadł z powrotem na swym miejscu.
       - A pańskie zdanie?
       - Gdyby mojej placówce służbowej - odparł James I - powtarzam wyraźnie: mojej placówce służbowej dzięki wypadkom nocy wczorajszej udało się ująć kilku wyższych funkcjonariuszy partyjnych, to cała sprawa przedstawiałaby się inaczej. - Po tych słowach usiadł również.
       - Proszę więc - wezwał kapitan Boernes starego Ascha - o bliższe sprecyzowanie pańskiej oferty.
       - Jeżeli się chce przeżyć wojnę, trzeba mieć za ojca kupca - oświadczył Herbert Asch.
       
       Wy wszyscy - powiedział kapral Soeft stojący na schodach szpitala - jesteście podłą, chytrą bandą bez czci i honoru, która myśli tylko o zysku. - Wypowiedział te słowa takim tonem, jak gdyby był głęboko wstrząśnięty. Potem wytarł głośno nos i osuszył chustką nieco załzawione oczy. - I to - zawołał z uroczystym niemal oburzeniem - nazywacie koleżeństwem, w dodatku koleżeństwem frontowym.
       - Niech pan tu nie wygłasza wiecowych przemówień, Soeft - powiedział stojący przed nim stary Asch. - I tak nikt pana nie słucha.
       - Zaufałem panu - biadał Soeft - a teraz chce mnie pan zrujnować.
       - Bzdury - odparł stary Asch. - Przeciwnie, chcę pana znowu wciągnąć do interesu.
       To oczywiście zupełnie inna sprawa - rzekł Soeft nabierając dawnej pewności siebie. - Ale jedno panu powiem: do procentowego udziału nie zostanie pan dopuszczony.
       - Wcale tego nie chcę - zapewnił stary Asch. - Będę zadowolony, jeżeli do pewnego stopnia cało wyłabudam się z tej sytuacji.
       - Nie można powiedzieć, żeby pan zdradzał nadmiar ducha kupieckiego - stwierdził Soeft nie bez pewnego ubolewania. - Zawsze mówiłem, że stara generacja jest do niczego. Interesy, na które pozwalaliście sobie w czasie pierwszej wojny światowej, to bagatelka, nawet wyobrazić sobie pan nie może, co my teraz zainkasujemy!
       - A więc sztama?
       - Jeżeli zaraz będę? mógł wskoczyć do interesu z Amerykanami, i to en gros, bo nic innego nie biorę pod uwagę, chętnie przydzielę panu, tytułem gratyfikacji, jednego gauleitera i jednego adiutanta reichsleitera.
       - Znajdą się z pewnością wśród Amerykanów tacy, którzy ich przyjmą z otwartymi ramionami.
       - Mam nadzieję! - rzekł Soeft z otuchą.
       
       Generał-major Luschke siedział na sienniku; major Horn, jego nieodstępny szef sztabu, zajął miejsce naprzeciw niego na skrzynce z margaryną. Grali w szachy na małej, składanej szachownicy, na której przesuwali miniaturowe figury.
       - Jakie to szczęście - powiedział major - że udało nam się uratować przynajmniej te szachy.
       - Nie wiem - rzekł Luschke wykonując śmiały ruch laufrem - czy przestępcy wojennemu pozwolą długo dysponować szachami.
       - Wtedy będziemy grali symultanicznie, panie generale. Przecież mieliśmy dosyć czasu, żeby się w tym wprawić.
       Generał skinął głową i uśmiechnął się przelotnie. Tak, mieli dosyć czasu, żeby się oddawać najdziwaczniejszym ćwiczeniom pamięci. Były noce, zwłaszcza w ostatnich czasach, podczas których nie można było spać, więc grali w ciemności w szachy przez omówienie ruchów. Zdarzało się to w namiocie, w samochodzie czy nawet pod gołym niebem.
       - Kiedy pomyślę - powiedział generał zastanawiając się nad nowym ruchem - jak żałośnie zawiedliśmy, przepraszam, jak ja żałośnie zawiodłem, wtedy zapytuję sam siebie, jak się to dzieje, że mogę siedzieć tutaj spokojnie i grać w szachy. Właściwie powinienem w jakiejś celi rozmyślać nad tym, co się stało przy mojej pomocy. Ale i to nie miałoby wiele sensu, ponieważ nie doszedłbym do innych rezultatów aniżeli do tych, które od lat mnie prześladują.
       - Pan generał spełnił swój obowiązek.
       - Spełnianie obowiązku to rzecz zrozumiała sama przez się, ale dla generała to trochę za mało.
       - Żołnierze pańscy kochają pana, czemu dali wyraz ostatniej nocy. Nie ma chyba w Niemczech generała, który mógłby to twierdzić!
       - Wielu - powiedział Luschke cofając laufra - cieszy się miłością żołnierzy nie zasługując na to w najmniejszym stopniu.
       - Był pan dla swoich oficerów jak gdyby ojcem.
       - Każdy przełożony - powiedział Luschke robiąc ruch wieżą - jest zależny od swoich podwładnych, przede wszystkim od bezpośrednio mu podporządkowanych, ale większość o tym nie wie. Można wymuszać działania, można je wywoływać; to pierwsze idzie szybciej, to drugie jest pewniejsze. Starałem się - co się zawsze opłaca, a czego większość się lęka - mieć przy sobie oficerów o pewnym poziomie moralnym. Weźmy na przykład Wedelmanna. Typowy narodowosocjalistyczny Parsifal w kieszonkowym wydaniu. Albo Asch. Odbicie Götza von Berlichingen. A pan, majorze Horn, to przecież Eckerman bez Goethego.
       - Pomniejsza pan swoje zasługi, panie generale.
       - Od miesięcy miał pan zagwarantowane dowództwo pułku. Nominacja pańska leżała wśród moich papierów; Wedelmann miał od dawna zostać majorem; Asch, nie wiedząc o tym, jest od paru dni porucznikiem. Ale nie byłem zwolennikiem zmian w moim rozkładzie jazdy. Nie byłem ojcem, majorze Horn, w gruncie rzeczy byłem takim samym przełożonym jak każdy inny. Żyłem z osiągnięć moich podwładnych, a ponieważ bez względu na pewne niewygody osobiste forytowałem najwybitniejszych spośród nich, osiągnięcia były nieprzeciętne.
       - Panie generale - powiedział major. - Nawet panu nie uda się zmniejszyć naszego głębokiego szacunku dla pana.
       - Na razie niech pan nie zmniejsza swojej uwagi - rzekł Luschke z uśmiechem. - Dostał pan mata, mój drogi.
       
       James I był zdecydowany zachować twarz. I to za wszelką cenę. Zarządził dla Hinrichsena, którego nazywał swoim współpracownikiem, uroczysty pogrzeb. Uwzględniając moment i sytuację polecił jednak, żeby pogrzeb był cichy.
       Podczas kopania grobu dla Hinrichsena James I zrobił notatkę w aktach. Z początku miał zamiar założyć dla tej "sprawy" osobne akta, ale napotkał tu na niezwykle gwałtowny opór Jamesa II, musiał więc działać sam. Notatka w aktach była zatytułowana następująco: "Straty personalne mojej placówki służbowej w walce z rozproszonymi jednostkami hitlerowskimi".
       Przy składaniu Hinrichsena do grobu James I był obecny jako oficjalny przedstawiciel CIC. Obok niego stał Brack. Jeńcy zatrudnieni jako grabarze spoglądali obojętnie, żaden z nich nie znał majora.
       James I spojrzał na zegarek i powiedział: - Godzina czternasta minut pięćdziesiąt cztery wedle czasu środkowoeuropejskiego. Zaczekamy jeszcze sześć minut.
       - Jest pan rygorystycznym zwolennikiem punktualności - zauważył Brack z gorzką ironią.
       - Chcę być tylko w porządku obwieścił James I. - Zwłaszcza w sprawach tego rodzaju. Jeżeli w mojej notatce do akt napisałem: godzina piętnasta, to termin ten musi obowiązywać co do sekundy.
       Czekali. Brack patrzył szklanym wzrokiem w otwarty dół, James I spoglądał na zegarek, jeńcy-grabarze spoglądali po prostu w dal. Wiosenne słońce skryło się za chmury.
       - Teraz! - zakomenderował James I.
       Kawałki ziemi i kamienie zaczęły spadać na trumnę. Brack powiedział: - On nie był hitlerowcem.
       - Oczywiście, że nie - oświadczył James I. - Był funkcjonariuszem mojej placówki służbowej.
       - Był narodowym socjalistą - powiedział Brack. - Mimo to żal mi go.
       
       Na pewno zostaniesz burmistrzem - powiedział stary Asch do swego przyjaciela majstra Freitaga. - Nikt nie zasłużył na to tak jak ty.
       Majster Freitag siedział w swoim skromnie urządzonym pokoju i w skupieniu przyglądał się gościowi.
       - Wcale się tak do tego nie palę - rzekł po chwili.
       - Jesteś miastu potrzebny, jako człowiek najbardziej odpowiedni.
       - Znajdą się lepsi.
       - Żaden nie dorasta ci do pięt. Rozpoczyna się teraz nowa epoka.
       - Czy także i dla ciebie?
       - Dla nas wszystkich. Uświadomiliśmy sobie grzechy przeszłości i żałujemy ich. Robiliśmy błędy i okropnie nad tym bolejemy. Ale nie zdawaliśmy sobie z tego sprawy, bo nas przecież zwiedziono i oszukano.
       - Zwiódł i oszukał nas jak szczurołap z Hameln czy też z Bingen zwiódł dzieci.
       - Mniejsza z tym, gdzie to było, ale porównanie jest trafne. Wykorzystano nasz idealizm, eksploatowano bezwstydnie nasz patriotyzm, gwałcono naszą wiarę. Biedny naród niemiecki!
       - Słuchaj no, Asch - powiedział stary Freitag. - Gdybym nie wiedział, jaka z ciebie rafinowana, stara szelma i gdybyś przypadkowo nie był teściem mojej córki, wyrzuciłbym cię na zbity łeb.
       - Ale jestem z tobą spowinowacony - rzekł stary Asch wesoło - i powinowactwo to napawa mnie dumą. Zwłaszcza teraz, kiedy u Amerykanów powiał nowy wiatr i szaleją po prostu za tym, żeby wysuwać zdecydowanych, niewątpliwych antyhitlerowców. Ty jesteś w naszym mieście największym antyfaszystą. Mogę sobie powinszować z tego powodu.
       - Mam wielką ochotę - odrzekł, stary Freitag - zamknąć cię do tej samej celi, w której siedziałem.
       - Zrób to z całym spokojem. Nie zaszkodzi mi to, a może nawet wyjdzie kiedyś na dobre.
       
* * *
       
       Musisz mi wybaczyć - powiedział Wedelmann do swej młodej małżonki. - A później zrozumiesz mnie również.
       - Rozumiem cię już teraz - rzekła Magda.
       - Przyglądałem się bezprawiom, sam dopuszczałem się bezprawia. Nie wiedziałem o tym, ale tak było.
       - Nikt nie jest bez winy - powiedziała Magda szeptem.
       - Jak to mam rozumieć - zapytał Wedelmann, którego od razu ogarnął niepokój. - Na czymże polega twoja wina? Nie miałaś z wojną nic wspólnego, absolutnie nic, a więc na czym polega to, co nazywasz winą? Na sprawach osobistych?
       - A może na niewiedzy?
       - Możliwe - rzekł Wedelmann z uczuciem pewnej ulgi. Spoglądał na swą młodą żonę siedzącą obok niego, patrzył na profil jej twarzy pozbawiony ostrych konturów, na jej pełne wargi i aksamitne oczy, w których była tylko tkliwość. I znowu zapytywał sam siebie, jak też ona żyła, zanim go poznała.
       - Nieprawość - powiedziała - podobna jest do chmury kurzu; brudzi również tych, którzy jej nie wywołali.
       - Wiem, czego chcę - powiedział Wedelmann. - Chcę szukać sprawiedliwości i bronić jej. Będę studiował prawo, poświęcę się karierze prawniczej. Będziemy musieli wyrzec się niejednego, może nawet trzeba będzie głodować, ale zachowując jasny, świadomy umysł, chcą robić odtąd tylko to, co jest zgodne z prawem.
       - Jesteś wielkim dzieckiem - rzekła Magda z niezmierną czułością. - Moim wielkim dzieckiem.
       
       Sir - rzekł kapitan Ted Boernes do telefonu - tutaj wszystko w porządku. Panujemy nad sytuacją całkowicie.
       - Czy ma to oznaczać - zapytał pułkownik Thompson - że były chwile, w których nie panował pan nad sytuacją?
       - Doszło do walk z rozproszonymi jednostkami hitlerowskimi.
       - Jakże się powodzi Brackowi?
       - Dobrze. Stoi obok mnie.
       Brack ujął słuchawkę i zameldował się. Powiedział parę konwencjonalnych słów, dał odpowiedź na parę błahych pytań. Potem powiedział: - Jestem pełen podziwu dla waszej organizacji. Podziwiam inicjatywę zwycięzców. Widzę, że wasza wielkość rozsadza wszystkie granice.
       - Może coś jest nie w porządku? - zapytał Thompson zatroskany.
       - Jesteście tacy odważni, tacy wspaniali, macie taką przewagę, a Niemcy stały się takie biedne, skłócone i małe.
       - Drogi mój młodzieńcze - powiedział pułkownik Thompson - czy napotykasz jakieś trudności?
       - Jeżeli o mnie osobiście chodzi, mam całkowitą swobodę - odparł Brack - ale nie mogę z niej korzystać. Zbyt wielu nie potrafi sobie niczego wyobrazić, kiedy wymawia słowa: swoboda, wolność, W gruncie rzeczy Niemcy nie potrzebują oswobodzicieli. Potrzebni im są lekarze, ponieważ ludzie tutaj są chorzy.
       - A ty potrzebujesz gwałtownie zmiany powietrza - powiedział pułkownik pobłażliwie. - Przygotuj się do podróży, przyjedź do mnie, w ciągu kilku tygodni będziesz mógł być w Szwajcarii, a może nawet już w Ameryce.
       - Zostanę w Niemczech - powiedział Brack.
       
       A cóż będzie z nami? - zapytała Barbara Herberta Ascha. - Nie jestem jasnowidzem, dziewczyno.
       - Wrócisz do swojej żony?
       - Czy ją kiedyś opuściłem?
       Barbara obrzuciła go pytającym spojrzeniem. - Czy istotnie jestem aż tak bardzo złym człowiekiem? Czy naprawdę nie warto żyć ze mną?
       - Nie, Barbaro, nie! Ale przecież nie jestem jedynym mężczyzną na świecie. I co to oznacza właściwie "zły człowiek"! Syci nie wiedzą, co to głód, ale osądzają głodnych. Stare baby zapomniały, co to miłość, a więc nie mają zrozumienia dla zakochanych. Kto przebył wojnę w domku na wsi, ten nie może wiedzieć, że można również zbombardować moralność. Wojna czyni ludzi chciwymi, podatnymi na wszystko, pozbawionymi oparcia.
       - Kiedy to się stało po raz pierwszy, byłam jakby sparaliżowana ze strachu.
       - A potem przyzwyczaiłaś się powoli.
       - Nigdy się nie przyzwyczaiłam, Herbercie. Zmuszałam się tylko do tego, żeby o tym nie myśleć. Mylisz się zresztą, jeżeli przypuszczasz, że przeszłam przez wiele rąk.
       - I ja wielu nie zabiłem - powiedział Herbert Asch. - Ale zabijałem! Nie było ich wielu, czy kochałaś ich? Nie? W takim razie uprawiałaś prostytucję. Ale nie znam żadnego człowieka, który by wychodził z tej wojny czysty. Można wzbogacić się przez wojnę, stać się mądrzejszym, twardszym, ale czysty nie pozostanie nikt.
       
       Kapitan Schulz naszkicował rozkazy obozowe numer 3 i 4 i w swym oddzielnym pomieszczeniu robił notatki do rozkazu specjalnego, który zatytułował: "Niemiecka policja obozowa, organ niemieckiej komendy obozu". Pisarze jego uzupełniali listy personalne nowymi rubrykami. Czy zdolny do pracy? Jeżeli tak, to gdzie, w kancelarii czy pod gołym niebem? Jeżeli pod gołym niebem, to czy ma ubranie robocze i dwie pary obuwia?
       - Urządzimy tutaj - obwieścił Schulz kilkakrotnie - obóz wzorowy. Niech Amerykanie zobaczą, czym jest niemiecka organizacja.
       Był dumny z tego, że mógł na każde pytanie, które by Amerykanie ewentualnie postawili, udzielić wyczerpujących informacji. Uszeregował podporządkowanych sobie jeńców wedle wieku, zawodu, wyznania, stopni służbowych, przynależności partyjnej, odznaczeń, znajomości języków, stosunków rodzinnych, szczepień, stanu wzroku.
       "A gdyby Amerykanom przyszła ochota zapytać, kto tutaj w moim obozie ma platfusy, otrzymają najdalej w ciągu dziesięciu sekund najdokładniejsze dane!"
       Schulz zarządzał i organizował, planował i przygotowywał.
       Wiedział, że dopóki jest w tym obozie, musi starać się być nieodzownym. Wiedział również, że zbyt długo w tym obozie nie pozostanie, tak samo jak w tym mieście, gdzie znano go jak zły szeląg. Był przeświadczony, że znajdzie właściwe i najpewniejsze drogi, które go zaprowadzą do jego łupów, do waliz i ciężarówek, a przede wszystkim do starych ustosunkowanych i zamożnych kolegów w Hesji, którzy zamierzają zatrudnić go w Urzędzie Pracy.
       Napisał do swojej żony Lary:. "Jako człowiek ubolewam do głębi nad twoją postawą, jako żołnierz uważam ją za godną pogardy i niegodną żony oficera. Muszę przyjąć, żeś się mnie wyrzekła, i zamierzam wyciągnąć z tego konsekwencje"- I tak dalej, i tak dalej.
       Jeden z pisarzy wpadł do Schulza bez pukania, z przerażonym wyrazem twarzy. - Włamano się do magazynu - obwieścił.
       Schulz skoczył na równe nogi, zastanawiał się chwilę, po czym eskortowany przez dwóch pisarzy pocwałował do baraku, w którym rozlokował się Kowalski. Schulz kazał zablokować wejścia oraz wydał rozkaz, żeby wszyscy obecni wystąpili przed barak. Potem przeszukał systematycznie pomieszczenia. Oczywiście nic nie znalazł.
       - Musisz mnie uważać za skończonego idiotę, Schulz - powiedział jowialnie Kowalski. - Czyżbyś przypuszczał, że jestem jakiś początkujący?
       - Wydam was Amerykanom! - zawołał Schulz.
       - Cóż to za finezje! - ryknął Kowalski. - Jak ty sobie to praktycznie wyobrażasz?
       - Brakuje dwóch łopat, jednego szpadla i jednej pary obcęgów.
       - Obcęgi są mi potrzebne po to, żeby sobie za ich pomocą podciągnąć portki.
       - Obcęgami można przeciąć drut kolczasty, łopatą i szpadlem wykopać podziemne przejście.
       - Za kogo ty mnie właściwie masz, Schulz? Przecież nie jestem robotnikiem, który pracuje na akord. Wydostanę się stąd, kochanku, ale w zupełnie inny sposób, możesz być tego pewny.
       - Zamelduję o tym!
       - Zrób to, Schulz! Wtedy ja udzielę twoim chlebodawcom odpowiednich informacji odnośnie twojej osoby. I co to w ogóle znaczy "zamelduję"?! Trzeba mieć dowody! Masz je? No widzisz, ty wałachu.
       Schulz oddalił się pieniąc się ze złości.
       
       U nas w Texasie - powiedział James I nie bez dumy - są miasta nie figurujące na żadnej mapie, ale za to siedem razy większe od tej dziury.
       - A u nas w Niemczech - oświadczyła Lora Schulz udając naiwną - na mapie figurują miasta dziewięć razy większe od tego, a w rzeczywistości nie ma ich wcale.
       - Kto zaczął posługiwać się na wojnie bombami? - zapytał James I.
       - Niemcy.
       - A kto został zmuszony do wojny?
       - Amerykanie!
       - A kto jest największym zbrodniarzem wszystkich czasów?
       - Hitler.
       - A kto jest największym wodzem wszystkich wojen?
       - Eisenhower.
       - A kto - zapytał James II siedzący w kącie - jest największym idiotą na świecie? Ty!
       - Czy ci się nie za dobrze powodzi, "pastorze"?
       - Wiedzie mi się pod psem, ale w takim otoczeniu jest to zupełnie naturalne.
       - Nasz "pastor" - powiedział James I uśmiechając się triumfalnie do Lory - cierpi wskutek niemieckiego klimatu. Tęskni chyba za Ameryką. Postaram się o to, żeby się tam wkrótce dostał.
       - I ja chciałabym do Texasu - powiedziała Lora Schulz. - Czy to prawda, że każdy Amerykanin ma własny samochód i własną lodówkę?
       - W moim domu w Texasie stoją trzy samochody i dwie lodówki - zapewnił ją James I.
       - Miałem kiedyś osiemnaście lodówek - oświadczył James II z całą powagą. - Handlowałem nimi, ale w ostatnich czasach przerzuciłem się na handel bydłem.
       - Ależ z was wytworni panowie! - zawołała Lora Schulz udając entuzjazm.
       - Jeden z tych wytwornych panów będzie się musiał stąd ulotnić - powiedział James II. - Jest tu o jednego za wiele. Mam nadzieję, że tym jednym nie jestem ja.
       - A więc, "pastorze", walka na noże?
       - Aż do ostatniego kwestionariusza, mój "partnerze" - powiedział James II, splunął i opuścił pokój.
       
       Panie - modlił się ksiądz Westhaus w swoim gabinecie - pomóż mi, żebym mógł pomagać. Jestem słaby, dodaj mi
       sił. Nadzieja moja niknie coraz bardziej, umocnij mniej w mojej wierze.
       Ksiądz Westhaus modlił się: - Ludzie stoczyli się zbyt głęboko, więc jakżeż ich podnieść? Są nadzy, czymże okryć tę nagość? Nie wiedzą, gdzie się, mój Boże, znajdujesz. Dokąd mam ich zaprowadzić?
       Ksiądz Westhaus modlił się w dalszym ciągu. - Grzechy były wielkie, kary są surowe, ogromna jest ilość umarłych, nieskończona liczba potępionych.
       Ksiądz Westhaus zawołał: - Pokonałeś Niemcy, o Panie, i niechaj Imię Twoje będzie pochwalone. Pozwoliłeś zginąć milionom i niechaj Imię Twoje będzie pochwalone. Zrządziłeś, żeby ludzkość poznała, co to przerażenie, łęk i strach, żeby wreszcie dowiedziała się, czym jest wojna. Niechaj Imię Twoje, o Panie, będzie pochwalone.
       Wszystko to - zakończył Westhaus zdławionym głosem - stało się po to, by w uszach brzmiał po wsze czasy ryk wojny, by oczy ślepły od łez z powodu okropności, które musiały oglądać, by ludzie wreszcie wiedzieli, czego im już nigdy uczynić nie wolno. Nigdy! Czy tak jest, o Panie?
       Nie otrzymał żadnej odpowiedzi.
       
KONIEC

ZAMIAST POSŁOWIA
      
      Z przemówienia kapitana w stanie spoczynku Schulza wygłoszonego z okazji spotkania żołnierzy jesienią 1954 roku, "roku rehabilitacji".
      
      Przemówienie to wywodzi się wprawdzie z ducha Schulza, ale nie jest w całości wytworem jego mózgu; jest rzeczą bardzo prawdopodobną, że przyłożył do tego rękę jakiś dziennikarz gorąco oddany wielkiej sprawie, który po pewnych odchyleniach odnalazł znowu drogę do prawdziwego koleżeństwa.
      
       Koledzy!
       
       Honor nakazuje ustalić raz nareszcie publicznie, że żołnierz niemiecki, który zawsze był, jest i pozostanie najlepszym żołnierzem świata, że ten żołnierz nigdy i w żadnej epoce nie zawiódł. Zdradzono go tylko haniebnie i pozostawiono na lodzie. Ale żołnierz tego typu, co żołnierz niemiecki, nawet to przezwycięży.
       W roku 1945, kiedy runął na nas świat i chciał nas zniszczyć, sztandar żołnierza niemieckiego pozostał czysty. Zachowując wzorową postawą, zawsze świadomi wysokiej odpowiedzialności, przetrwaliśmy tą najcięższą ze wszystkich epok -- poczynając od marszałka polnego, a kończąc na ostatnim szeregowcu. Żyło w nas bowiem przeświadczenie, z początku niedostatecznie uwzględniane przez aliantów, że prowadziliśmy sprawiedliwą wojną i że wyświadczyliśmy Zachodowi wielką przysługą.
       Jesteśmy dostatecznie silni i wyżsi ponad jakiekolwiek brudne podejrzenia. Możemy więc stwierdzić ze spokojem, że wtedy, w owych szarych dniach roku 1945. były istotnie pewne nieliczne wyjątki, były pewne istoty słabe, które się załamały. Ale okres ten, który nazwać można "bierną rezygnacją", trwał krótko. Zaledwie od maja do końca lipca 1945. Tylko nieliczni poddali się.
       Dziś możemy mówić o tych dniach z pełnym ulgi uśmiechem. Gryzipiórki i pismaki twierdziły, że jest przeciwnie, opłacane za te twierdzenia przez propagandą wschodnią, zasługują jedynie na naszą pogardą. Należałoby im dobrze natrzeć uszu. Bo po prostu kłamstwem jest twierdzenie, jakoby byli kiedyś żołnierze, którzy się wstydzili swego munduru, nie było też nigdy prawdziwej niemieckiej żony czy matki, która by śmierć na polu bitwy uważała za pozbawioną sensu. Nieżyjący nasi koledzy bowiem to bohaterowie, a kto plami ich mundur, ten znieważa naszych poległych.
       W najlepszych warstwach naszego narodu nigdy nie zanikła chęć walki. Walka o honor i uznanie była twarda, ale nie pozostała bez rezultatu. Umieliśmy zachować nasze najistotniejsze wartości, nie zaniedbywaliśmy żadnej sposobności, żeby pomóc im wypłynąć na wierzch. Dziś można stwierdzić, że ci, którzy byli kiedyś naszymi przeciwnikami, zawsze nas rozumieli i odnosili się do nas z koleżeńską przychylnością. Naszych właściwych wrogów można było znaleźć u nas w ojczyźnie; rekrutowali się oni z niepoprawnych cywilów o niskich instynktach oraz z pozbawionych sumienia podżegaczy pozostających na żołdzie obcych mocarstw. Pokonaliśmy jednak i tych wrogów.
       Mniej więcej jesienią 1948 rozpoczął się okres "postępującej rehabilitacji". Wyżsi urzędnicy nie myśleli już o tym, żeby nam odmawiać zasług. Znowu pojawili się w Niemczech sędziowie. Nawet politykom zaczęły otwierać się oczy. Na razie tylko wtajemniczeni widzieli wzrastającą aktywność - licznych naszych gazet i czasopism. Dopiero wtedy, kiedy do pracy publicystycznej wciągnięci zostali niemal bez reszty nasi zasłużeni sprawozdawcy wojenni, obraz zmienił się w błyskawicznym tempie. Od tej chwili w pismach ilustrowanych na terenie Niemieckiej Republiki Federalnej zaczęli zabierać głos nasi dowódcy wojskowi zachowując w całej pełni swe tytuły i stopnie.
       Dumą i zadowoleniem napawa nas fakt, że w. licznych warstwach ludności ugruntował się znowu respekt dla naszych zasadniczych postulatów, a przede wszystkim dla tego postulatu, który stwierdzał z całą skromnością: "Służba żołnierza jest zawsze pełna zasług i zawsze honorowa". Jeden z ministrów, uznał to nawet za nakaz chwili i zażądał uroczyście, żeby wojsku znowu zostało przywrócone właściwe, nie podlegające dyskusji znaczenie w państwie.
       W zasługujących na baczną uwagą latach 1949 i 1950, które można by nazwać okresem "zbliżającej się restauracji", udało się oficerom i innym kolegom, a mianowicie takim, którzy zawsze bez zastrzeżeń stawali po stronie naszych postulatów, zdobyć odpowiedzialne stanowiska w administracji oraz życiu gospodarczym i politycznym. Doszło do tego, że w niektórych szkołach nauczyciele, którzy nie byli żołnierzami frontowymi lub nie przyznawali się do tego otwarcie, stawali się przedmiotem pogardy uczniów. Nie koniec na tym. Pojawili się nawet księgarze i wydawcy, którzy, kierowani poczuciem odpowiedzialności, konsekwentnie i zdecydowanie wzbraniali się kolportować tak zwaną literaturę pacyfistyczną, a więc antyniemiecką i probolszewicką.
       Koledzy, z chwilą gdy stanęliśmy w szeregu, nie można już nas było powstrzymać. Po okresie "postępującej penetracji" nastąpił okres "absolutnego przenikania". Dowiedliśmy bezapelacyjnie, że stary duch żyje w nas jeszcze. Zostały utworzone stowarzyszenia i związki; gazety, czasopisma i wydawnictwa zaczęły kruszyć kopie o naszą prawdę. Wielkim imprezom, koleżeńskim spotkaniom i wiecom nie było końca. Urzędnicy, działacze gospodarczy, politycy, nawet redaktorzy naczelni wydźwignięci przez falę powojennej koniunktury, którym starczyło rozumu, żeby się oczyścić, choć nigdy nie przypadł im w udziale zaszczyt noszenia broni, ubiegali się o nasze względy. Nawet kierownicy państwa o nienagannej cywilnej przeszłości zachwycali się, będąc już w sędziwym wieku, doniosłymi walorami muzycznymi marszów wojskowych. Jeden z pierwszych mężów Republiki zawołał na jednym z naszych zebrań otwierając szeroko ramiona: "Teraz nareszcie mogę powiedzieć: Niemcy!"
       Wszystko to, koledzy, napełnia nas zadowoleniem, ale nie wywołuje w nas zachwytu. Zawsze wiedzieliśmy, czegośmy chcieli, nigdy nie zaniedbywaliśmy naszych obowiązków. Będziemy kroczyli naszą drogą, zakreśloną od początku, dopóki istnieć będzie świadome swej odpowiedzialności, bezkompromisowe, zaszczytne poczucie ducha żołnierskiego.
       Z czcią i uznaniem składamy hołd naszym bohaterom  uratowali oni Zachód od zagłady. Pochylamy głowy przed poległymi kolegami i ślubujemy: Będziemy kontynuowali ich dzieło.
      
***
      
      Po tych słowach kapitana w stanie spoczynku Schulza zerwała się burza oklasków. Tylko nieliczni milczeli. Nikt z obecnych nie protestował.


1 CIC - Counter Intelligente Corps - amerykański kontrwywiad.

2 Camp (ang.) - obóz

