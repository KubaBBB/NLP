Autor: Philip K. Dick
Tytul: Ofiara

(Expendable)

Z "NF" 3/97

   Mężczyzna wyszedł na ganek i spojrzał w niebo. Dzień był 
jasny i chłodny, trawniki pokrywała rosa. Zapiął płaszcz i 
włożył ręce w kieszenie.
   Kiedy schodził po schodach, dwie gąsienice, czekające nań 
obok skrzynki na listy, z zaciekawieniem zwróciły się w jego 
kierunku.
   - Idzie - powiedziała jedna. - Nadaj sygnał.
   Kiedy druga zaczęła na to wywijać trzymanymi 
chorągiewkami, mężczyzna przystanął i odwrócił się 
gwałtownie.
   - Słyszałem - odrzekł. Podniósłszy nogę, strącił obie 
gąsienice na żwir pokrywający ścieżkę. Następnie rozdeptał 
je.
   Ruszył dalej w stronę chodnika. Idąc rozglądał się 
dokoła. Na pobliskiej wiśni podskakiwał jakiś ptak, dziobiąc 
owoce. Mężczyzna przyjrzał mu się badawczo. W porządku? Czy 
też... Ptak poderwał się z gałęzi. Ptaki są OK. Z ich strony 
nic mu nie grozi.
   Podjął wędrówkę. Na rogu otarł się o pajęczynę 
rozciągającą się od krzaka aż do słupa telefonicznego. Serce 
zatłukło mu w piersi. Szarpnął się, dziko młócąc rękami 
powietrze. Odchodząc, zerknął przez ramię. Spomiędzy liści 
powoli wyłonił się pająk, zdając się szacować rozmiary 
wyrządzonej szkody.
   Z pająkami to nigdy nic nie wiadomo. Trudno zgadnąć. 
Trzeba by więcej faktów - jak do tej pory żadnego kontaktu.
   Stanął na przystanku w oczekiwaniu na autobus, dla 
rozgrzewki przestępując z nogi na nogę.
   Autobus nadjechał; mężczyzna wsiadł i kiedy zajął 
miejsce, ogarnęło go przyjemne uczucie na widok wszystkich 
rozgrzanych, milczących pasażerów, zapatrzonych obojętnie 
przed siebie. Poczuł, jak stopniowo ogarnia go uczucie 
bezpieczeństwa.
   Uśmiechnął się pod nosem i odprężył, po raz pierwszy od 
wielu dni.
   Autobus powoli podążał ulicą.

   Tirmus z przejęciem pomachał czułkami.
   - Wobec tego głosujcie, jeśli chcecie. - Przebiegł między 
nimi i wdrapał się na kopczyk. - Lecz zanim zaczniecie, 
pozwólcie mi powtórzyć to, co powiedziałem wczoraj.
   - Już to słyszeliśmy - niecierpliwie przerwała mu Lala. - 
Ruszajmy. Plan mamy dopracowany w najmniejszym szczególe. Co 
nas powstrzymuje?
   - I o tym chciałbym mówić. - Tirmus potoczył wzrokiem po 
zgromadzonych bogach. - Całe Wzgórze gotowe jest wystąpić 
przeciwko gigantowi. I po co? Doskonale zdajemy sobie 
sprawę, że nie jest w stanie porozumieć się ze swymi 
pobratymcami. - To wykluczone. Rodzaje wibracji, język, 
którym się posługują, te wszystkie czynniki niemożliwym 
czynią przekazanie wiedzy, którą posiada o nas czy o 
naszym...
   - Bzdura - Lala postąpiła krok naprzód. - Giganci 
świetnie potrafią się porozumieć. 
   - Nie istnieją żadne dowody na to, aby jakikolwiek gigant 
rozgłaszał dotyczące nas informacje!
   Niezliczone oddziały niewzruszenie parły do przodu.
   - A idźcie sobie - powiedział Tirmus. - Ale to zmarnowany 
wysiłek. On jest nieszkodliwy - odcięty od świata. Po cóż 
tracić czas i...
   - Nieszkodliwy? - Lala wpatrywała się w niego w 
osłupieniu. - Czy nie pojmujesz? On wie!
   Tirmus zszedł z kopca. - Protestuję przeciwko zbędnemu 
używaniu przemocy. Powinniśmy oszczędzać siły. Kiedyś możemy 
naprawdę ich potrzebować.
   Przeprowadzono głosowanie. Zgodnie z przewidywaniami 
armia była za wyruszeniem przeciwko gigantowi. Tirmus 
westchnął i począł szkicować na piasku plan akcji.
   - Oto jego umiejscowienie. Według naszych obliczeń ma 
pojawić się tam w godzinie zero. Wobec tego, jeśli w grę 
wchodzi mój punkt widzenia...
   Kontynuował, nie przerywając rysowania.
   Jeden z bogów pochylił się w stronę drugiego, dotykając 
czułkami jego czułków. - Ten gigant. Przecież on jest bez 
szans. Nawet mi go żal. W jaki sposób się w to wplątał?
   - Czysty przypadek - drugi uśmiechnął się krzywo. - 
Wiesz, jak to oni potrafią, pchają się we wszystko, co 
możliwe.
   - Tak czy siak, żal mi go.

   Zapadł zmrok. Ulica była wyludniona i mroczna. Na jej 
skraju pojawił się mężczyzna, ściskający pod pachą gazetę. 
Szedł spiesznie, rozglądając się niepewnie dokoła. Minął 
rosnące przy krawężniku drzewo, po czym zwinnie zeskoczył na 
jezdnię. Przekroczył ją i znalazł się po drugiej stronie. Na 
rogu natknął się na pajęczynę rozpiętą między krzakiem a 
słupem telefonicznym. Natarł na nią bez namysłu. Naraz, gdy 
puściły pierwsze spajające pajęczynę włókna, mężczyznę 
dobiegł cichy, z lekka metaliczny głos.
   - ...czekaj!
   Mężczyzna zamarł.
   - ...uważaj... w środku... zaczekaj...
   Zacisnął zęby. Dopełniwszy zniszczenia, ruszył w dalszą 
drogę. Pająk kołysał się na luźnym pasmie, nie spuszczając z 
niego oka. Mężczyzna obejrzał się.
   - Chrzanię cię - prychnął. - Nie mam zamiaru sterczeć tu 
jak kołek.
   Podjął wędrówkę wzdłuż chodnika, aż doszedł do ścieżki 
wiodącej do jego domu. Przemknął nią szybko, starając się 
unikać kontaktu z pogrążonymi w ciemnościach krzakami. Na 
ganku odnalazł klucz i włożył go do zamka.
   Nagle zawahał się. W środku? Lepiej niż na zewnątrz, 
zwłaszcza w nocy. Noc to niedobry czas. Zbyt wiele 
zamieszania pod krzewami. To źle. Uchylił drzwi i przestąpił 
próg. Przed nim rozciągała się wykładzina, plama całkowitej 
czerni. Na wprost siebie, po przeciwległej stronie rozróżnił 
niewyraźny zarys lampy.
   Dzieliły go od niej raptem cztery kroki. Wysunął do 
przodu stopę. Zatrzymał się.
   Co powiedział ten pająk? Zaczekaj? Zaczekał więc, 
nasłuchując. Cisza.
   Wyjął zapalniczkę i zapalił ją.
   Napływały ku niemu niezliczone zastępy mrówek, unosząc 
się i potęgując na podobieństwo fali. Uskoczył w bok i 
wypadł na ganek. W półmroku widział, jak z nieprawdopodobną 
szybkością suną po podłodze.
   Mężczyzna zeskoczył na ziemię i popędził na drugą stronę 
domu. W chwili, gdy pierwsze oddziały mrówek dotarły na 
ganek, on pospiesznie odkręcał kurek i rozwijał wąż 
ogrodowy.
   Potok wody podniósł je i rozproszył na boki. Nastawił 
zraszacz i przez mgiełkę wody przymrużonymi oczyma 
obserwował zajście. Podkręcił mocniej, obracając strumieniem 
na wszystkie strony.
   - A niech was diabli - wymamrotał przez zaciśnięte zęby. 
- Zaczaiły się w środku.
   Był przerażony. W środku - tego jeszcze nie było! Zimny 
pot wystąpił mu na twarz. W środku. Nigdy dotąd nie posunęły 
się tak daleko. Może jedna lub dwie ćmy i, oczywiście, 
muchy. Lecz te były nieszkodliwe, hałaśliwe i brzęczące.
   Morze mrówek!
   Z furią polewał je wodą aż do chwili, kiedy doszczętnie 
rozbite szeregi nacierających zbiegły, by schronić się w 
trawie, pod krzewami bądź pod domem.
   Nie wypuszczając z ręki węża, mężczyzna usiadł na 
ścieżce, trzęsąc się od stóp do głowy.
   Naprawdę tego chciały. Nie był to po prostu akt agresji, 
spazmatyczny i pełen wściekłości; to, czego doświadczył, 
było wynikiem starannych przemyśleń i nader precyzyjnego 
planu. Zaczaiły się na niego. Kolejny krok naprzód.
   Sam Bóg nadarzył mu tego pająka.
   Zakręcił zawór i podniósł się na nogi. Nie dobiegał go 
żaden dźwięk; wokół panowała zupełna cisza. Naraz coś 
zaszeleściło w krzakach. Chrabąszcz? Niewielki czarny 
kształt przemknął obok. Rozdeptał go. Pewnie posłaniec. 
Taki, co to szybko przebiera nogami. Ostrożnie wszedł do 
domu, oświetlając sobie drogę zapalniczką.

   Później usiadł przy biurku, z pistoletem od węża w 
zasięgu ręki. Dotknął palcami jego wilgotnej powierzchni.
   Siódma wieczorem. Ustawione za jego plecami radio 
nadawało jakąś spokojną muzykę. Sięgnął ręką w stronę lampy 
i przesunął ją tak, aby światło padało na podłogę tuż przy 
biurku.
   Zapalił papierosa, po czym wyciągnął trochę papieru do 
pisania oraz swoje wieczne pióro. Zamyślił się.
   A więc pragnęły go zniszczyć; musiała to być chęć 
wystarczająco silna, by to aż tak dokładnie zaplanować. 
Ogarnęła go czarna rozpacz. Co mógł zrobić? Do kogo się 
udać? Lub komu zwierzyć? Zacisnął pięści, gwałtownie 
prostując się na krześle.
   Tuż przed nim na blacie biurka usiadł pająk. 
   - Przepraszam. Mam nadzieję, że nie przestraszyłeś się tak 
bardzo, jak w tym wierszu.
   Mężczyzna wpatrywał się w niego z natężeniem. 
   - Czy to właśnie ty? Pająk z rogu ulicy? Ten, który mnie 
ostrzegł?  
   - Nie. To był ktoś inny. Prządka. Ja jestem Miażdżyciel. 
Popatrz na moje szczęki. - Otworzył i zamknął usta. - 
Zagryzam ich.
   Mężczyzna uśmiechnął się. 
   - Szczęściarz z ciebie.
   - Jasne, że tak. Czy zdajesz sobie sprawę, ilu z nas 
przypada na - powiedzmy - akr gruntu. Zgadnij.
   - Tysiąc.
   - Otóż nie. Dwa i pół miliona. Wszystkich rodzajów. 
Mażdżyciele jak ja, Prządki lub Żądlery.
   - Żądlery?
   - Są najlepsi. Chwileczkę - pająk zastanowił się. - Dajmy 
na to, czarna wdowa, zgodnie z waszą nomenklaturą. Niezwykle 
cenna. - Urwał. - Chodzi o jedno.  
   - Co mianowicie?
   - Mamy pewne problemy. Bogowie...
   - Bogowie!
   - Mrówki, jak je nazywacie. Przywódcy. Są poza naszą 
sferą wpływów. To nader niekorzystne. Zresztą mają fatalny 
smak - niedobrze się robi. Musimy pozostawić je ptakom.
   Mężczyzna wstał. 
   - Ptakom? Czy one?...
   - Cóż, istnieje między nami pewien układ. Trwa to już 
całe stulecia. Opowiem ci. Zostało nam jeszcze odrobinę 
czasu.
   W mężczyźnie zamarło serce. 
   - Odrobinę czasu? Co masz na myśli?  
   - Nic. Później pojawi się niewielki problem, to 
zrozumiałe. Pozwól, niech zaznajomię cię z ogólną treścią. 
Nie sądzę, abyś ją znał.
   - Mów zatem. Zamieniam się w słuch.
   - Rządzili Ziemią całkiem nieźle, około miliarda lat 
temu. Widzisz, ludzie przybyli tu z jakiejś odległej 
planety. Z której? Tego to nie wiem. Wylądowali tu i odkryli 
Ziemię dobrze zagospodarowaną. I wtedy wybuchła wojna.
   - Więc to my jesteśmy najeźdźcami? - mruknął mężczyzna.
   - Owszem. Wojna z obu stron uczyniła zwykłych 
barbarzyńców, zarówno z nich, jak i z was. Wy 
zapomnieliście, jak należy atakować, oni zaś zdegenerowali 
się do zwartych, zamkniętych grup społecznych, mrówki, 
termity.
   - Rozumiem.
   - Ci z was, którzy jako ostatni znali całą prawdę, 
przyczynili się do naszego powstania. Zrodziliśmy się - 
pająk zaśmiał się tym swoim charakterystycznym śmiechem - 
aby odegrać pewną rolę w tym znaczącym spektaklu. Udaje nam 
się utrzymać ich w szyku. Wiesz, jak nas nazywają? 
Pożeracze. Oburzające, prawda?
   Dołączyły do nich dwa kolejne pająki, które spuściły się 
po swoich niciach na biurko. Wszystkie trzy zbliżyły się do 
siebie.
   - Zapowiada się poważniej niż myślałem - stwierdził 
beztrosko Miażdżyciel. - Nie znałem wszystkich faktów. Ten 
oto Żądler...
   Czarna Wdowa zbliżył się do krawędzi biurka. 
   - Gigancie - powiedział piskliwie - chciałbym z tobą 
porozmawiać.  
   - Słucham - odparł mężczyzna.
   - Wkrótce nastąpi tu małe zamieszanie. Są w nieustannym 
ruchu; miliony ich wciąż nadciągają w naszym kierunku. Chyba 
zostaniemy z tobą przez pewien czas. Weźmiemy w tym udział.
   - Rozumiem - mężczyzna skinął głową. Zwilżył językiem 
wargi, drżącymi palcami muskając włosy. - Czy sądzisz, że - 
to znaczy, chciałem spytać, czy istnieją jakiekolwiek 
szanse?
   - Szanse? - powtórzył w zamyśleniu Czarna Wdowa. - Cóż, 
już dość długo w tym tkwimy. Prawie milion lat. Mamy nad 
nimi przewagę, nawet pomimo oczywistych braków. Zważywszy na 
nasze układy z ptakami i, oczywiście, z ropuchami.
   - Sądzę, że jesteśmy w stanie cię ocalić - oświadczył 
uroczyście Miażdżyciel. - Tak naprawdę to niecierpliwie 
czakamy na to, co się wydarzy.
   Spod podłogi dobiegł ich daleki chrobot, odgłos ogromnej         
liczby maleńkich odnóży i skrzydeł, cicho wibrujących w 
oddali. Mężczyzna skurczył się cały, nasłuchując.
   - Jesteś pewny, że rzeczywiście potraficie tego dokonać? 
- otarł kropelki potu znad górnej wargi i podniósł pistolet 
od węża, cały czas wytężając słuch.
   Dźwięk pod nimi narastał i zaczął coraz wyraźniej grzmieć 
pod ich stopami. Na zewnątrz szeleściły gałązki krzewów i 
kilka ciem usiłowało dostać się do środka przez okno. 
Odgłosy potężniały z każdą chwilą i zdawały się już dobiegać 
zewsząd, z każdej strony; rosnący pomruk gniewu i 
determinacji. Mężczyzna obłąkańczo rozglądał się na boki. 
   - Jesteś pewny - powtórzył - że możecie mnie uratować?
   - Och - zmieszał się Żądler. - Tego nie powiedziałem. 
Miałem na myśli gatunek, rasę... nie ciebie jako jednostkę.  
   Mężczyzna wpatrywał się w niego i trzy Pożeracze nerwowo 
zadreptały na swoich miejscach. Kolejne ćmy zaczęły tłuc o 
szyby. Pod podłogą trzęsło się i huczało.
   - Ach tak - odparł mężczyzna. - Przykro mi, musiałem źle 
cię zrozumieć.

                                Przełożyła Magdalena Gawlik
