Autor: Terry Pratchett

   Nigdy mi się nie podobały maszyny w ludziach. To nie jest 
naturalne. Powiecie: zaraz, a co z rozrusznikami, różnymi 
sztucznymi nerkami i w ogóle? Wszystko jedno, to też są 
maszyny.  
   Niektóre mają nawet baterie atomowe. I nie mówcie mi, że tak 
być powinno.  
   Kiedyś wypróbowałem taki jeden implant; miał pokazywać czas, 
błyskać co sekundę małymi czerwonymi cyferkami w dolnym 
lewym kącie oka. Zrobili go dla zalatanych urzędasów, żeby 
wiedzieli, rozumiecie... podświadomie... która godzina. Tyle 
że mój przy każdym mrugnięciu przestawiał się na wtorek, 1 
stycznia 1980. Odniosłem go, a sprzedawca usiłował mi 
wcisnąć inny, który mógł pokazywać godzinę w dwunastu 
różnych stolicach plus raporty giełdowe i różne takie. I 
jeszcze masę innych rzeczy. W końcu dochodzi do tego, że 
człowiek kupuje taki nowy układ, idzie się odlać - pardon my 
French - i widzi, jak te małe czerwone cyferki przesuwają 
się z danymi dystansu i położenia, a wektorowa muszla płynie 
w polu widzenia, bipbipbip, cel namierzony, ognia...  
   Ona gdzieś tutaj jest. Może ją nawet widzieliście. Albo 
jego. To jak nieśmiertelność. 
   Nie znoszę maszyn w ludziach. Nigdy nie znosiłem, nigdy nie 
zniosę.  
   Wspominam o tym, bo gdy dotarłem do mieszkania, gliniarz 
przy drzwiach miał taki spanikowany wyraz twarzy, jak to u 
nich zawsze, kiedy słuchają swojego wewnętrznego radia.  
   Na papierze pewnie wyglądało to na świetny pomysł. Całe 
banki statystyk kryminalnych przekazywane prosto do mózgu. 
Tylko że głowy ich bolą od tego szumu. A w dodatku, jak 
tylko przejeżdża taksówka, bierze ich chęć, żeby skasować 
należność za kurs z Rushdiego 27. To taki żart.  
   Wszedłem i poczułem zapach.  
   Nie ciała. Tego smrodu pozbywają się na samym początku.  
   Nie. Ten zapach to po prostu stęchlizna. Tak pachnie stary 
plastyk. Tak pachnie lokal, który powinien być brudny, ale 
nie ma w nim dość brudu, więc zostaje tylko wżarta w ściany 
czystość. Kiedy człowiek odchodzi z domu, a mama przez 
dziesięć lat nic nie zmienia w jego pokoju, to właśnie tak 
tam pachnie. I takie było całe mieszkanie. Brakowało tylko 
podwieszonych u sufitu samolotów.  
   No więc wezwali mnie do salonu i tam od razu zauważyłem 
Seagema. Nauczyłem się dostrzegać takie rzeczy. Seria Pięć, 
według mnie duża pomyłka. Czwórki były praktycznie idealne, 
więc po co w nich grzebać? To jakby powiedzieć: 
wyprodukowaliśmy doskonały rower, zatem teraz dodamy mu 
trzynaście kół... Na przykład zastąpili S-2030 przez S-4060 
- nie najlepsze posunięcie, moim zdaniem.  
   Ten był martwy. To znaczy, owszem, paliła się lampka 
zasilania i obudowa była ciepła, ale gdyby działał, po 
panelu powinny się przemieszczać jakieś światełka. Na nim 
stał taki wielki zestaw 4711, których właściwie nie widuje 
się w prywatnych mieszkaniach. To sprzęt laboratoryjny. Ten 
był modelem dualnym: smak i zapach. Po numerze poznałem, że 
to jeden z tych, które wykorzystują powłokę językową - i 
dobrze. Nigdy nie lubiłem natryskiwanych polimerów. 
Niektórzy mówią, że to jak trzymać w ustach kondoma, ale 
lepszy kondom niż to błoto na języku, które trzeba 
zeskrobywać przy wieczornym myciu.  
   Podłączono tam jeszcze sporo innych rzeczy i z pięć linii 
telefonicznych przy koncentratorze. Obok stał bank pamięci 
1MT, wielki jak lodówka.  
   Ktoś wydał naprawdę masę forsy. I wiedział, co kupować.  
   A tak... W samym środku tego sprzętu tkwił jeszcze 
staruszek. Jak uprzedzali. Też martwy. Siedział na krześle. 
Obiecali, że nie będą go ruszać, póki wszystkiego nie 
obejrzę.  
   Pewnie z powodu wirusów. Ludzie miewają dziwne opinie 
na temat wirusów.  
   Zdjęli z niego hełm i widziałem odciski po zatyczkach 
nosowych. A twarz miał białą... Znaczy, owszem, nie żył i w 
ogóle, ale ta twarz wyglądała jak coś, co już wcześniej 
długo tkwiło pod kamieniem. Włosy długie i zmierzwione, 
tam gdzie rosły pod hełmem, po prostu okropne. I nie miał 
brody, tylko długie, bardzo długie włosy na podbródku; od 
wieków nie widziały żyletki. Wyglądał tak, jak mógłby 
wyglądać Bóg, gdyby wziął jakieś naprawdę ostre prochy. No i 
gdyby był martwy.  
   Nawiasem mówiąc, wcale nie był stary. Trzydzieści osiem lat. 
Młodszy ode mnie. Oczywiście, ja codziennie biegam.  
   Drugi gliniarz stał przy oknie i wśród mikrofalowego szumu 
usiłował złapać komendę. Wydawał się znudzony. Wszyscy ci 
faceci z operacyjnego, ci od wizji lokalnych, wiele już 
widzieli i nic ich nie rusza. Skinął tylko głową w stronę 
Seagema.  
   - Umie pan takie naprawiać?  
   Zapytał tylko po to, by dać mi do zrozumienia, że są nasi 
i tamci, a ja należę do tamtych. Ale i tak zawsze mnie 
wzywali. Godny zaufania, rozumiecie. Można na nim polegać. 
Wielkim fachmanom nie można wierzyć, wszyscy są agentami i 
sprzedawcami firm wirtualowych, które trzymają ich jak na 
smyczy. A ja? Ja zawsze mogę wrócić do remontowania 
mikroodtwarzaczy. Choćby od jutra. Darren Thompson, naprawa 
Sztucznych Rzeczywistości, przewijanie silników 
elektrycznych. To też potrafię. Poproście kogoś z tych 
młodych, żeby naprawił wam choćby telewizor, to zaśmieje się 
wam w twarz i powie, że spadliście z Łuku.  
   - Czasami - odpowiedziałem. - Jeśli są naprawialne. W czym 
problem?  
   - Właśnie chcemy, żeby nam pan to wytłumaczył - on na to, 
sugerując mniej więcej: jeśli nie znajdziemy czegoś na 
niego, weźmiemy się za ciebie, chłopie. - Czy w tych 
układach możliwe jest spięcie?  
   - Wykluczone. Złącza, rozumie pan...  
   - Dobra, dobra... Ale wie pan, co o nich mówią. Może 
wykorzystywał sprzęt do jakichś szurniętych numerów...  
   Gliniarze uważają, że wszyscy wykorzystują sprzęt do 
szurniętych numerów.  
   - Muszę stanowczo zaprotestować - zabrzmiał nagle inny głos. 
- Protestuję i odnotuję mój protest w raporcie. Nie ma na to 
żadnych dowodów.  
   Był tam inny facet. W garniturze. Elegancki. Siedział przy 
takim przenośnym terminalu biurowym. Wcześniej go nie 
zauważyłem, bo należał do tych, których trudno zauważyć, 
nawet jeśli znajdą się z tobą w szafie.  
   Uśmiechnął się uśmiechem, jakiego trzeba się długo uczyć, i 
wyciągnął rękę. Nie pamiętam jego twarzy. Dłoń miał ciepłą, 
uścisk przyjazny - taki, po którym ma się ochotę umyć ręce.  
   - Miło mi pana poznać, panie Thompson - powiedział. - 
Nazywam się Carney. Paul Carney. Biuro prasowe Seagema. Mam 
dopilnować, by mógł pan spokojnie pracować. Bez żadnych 
przeszkód. - Zerknął na gliniarza, który najwyraźniej nie 
był zachwycony. - I bez żadnych nacisków - dodał.  
   Oczywiście, zawsze chcieli przygwoździć Seagema. Wiedziałem 
o tym dobrze. Dlatego, przypuszczam, tamci woleli 
wszystkiego przypilnować osobiście. Ale miałem już za sobą 
trzydzieści, może czterdzieści wizyt w miejscach, gdzie 
umierali wirtuale. Faceci w garniturach się tam nie 
pojawiali. Czyli: ta sprawa była szczególna. Powinienem się 
tego domyślić, kiedy zobaczyłem całą tę forsę utopioną w 
sprzęcie.  
   Życie człowieka w kombinezonie roboczym może się bardzo 
skomplikować, kiedy pojawią się ludzie w garniturach.  
   - Proszę posłuchać - powiedziałem. - Umiem się rozeznać w 
tych zabawkach; nie ma sprawy. Ale jeśli potrzebne będą 
jakieś naprawdę szczegółowe testy, to chyba wasi ludzie 
lepiej...  
   - Personel techniczny Seagema nie ma prawa mieszać się do 
śledztwa - warknął gliniarz. - Rozumie pan, chodzi tylko o 
raport z miejsca wypadku, nic więcej. Dla prokuratury. Panu 
Carneyowi nie wolno przekazywać żadnych instrukcji.  
   Ci w mundurach też nie są lepsi. Naprawdę działają na nerwy.  
   Dlatego bez słowa zdjąłem pokrywę, otworzyłem skrzynkę z 
narzędziami i zacząłem grzebać. To był mój świat. Może im 
się wydawać, że są ważni, ale kiedy zdejmę z czegoś osłonę i 
rozłożę na podłodze wnętrzności, wtedy ja jestem szefem...  
   Oczywiście, wszystkie je nazywają seagemami, nawet te 
wyprodukowane przez Hitachi, Sony czy Amstrada. To jak 
Rovery i rowery. W pewnym sensie nie ma tam nic trudnego. W 
dziewięciu przypadkach na dziesięć problem bierze się z 
obluzowanej płyty, braku kontaktu na panelu czy z jakiejś 
przepalonej ścieżki. Ten dziesiąty to prawdopodobnie coś, co 
można naprawić tylko przenosząc zapieczętowany układ do 
hiperczystego pomieszczenia i stukając w niego młotkiem. 
Coś w tym rodzaju.  
   Mówią mi czasem: na pewno ma pan całą kupę dyplomów i w 
ogóle. Nic z tych rzeczy. W zasadzie, jeśli człowiek umie 
zreperować pralkę, to może z seagemem zrobić wszystko, co 
tylko możliwe poza laboratorium. Musi tylko pamiętać, gdzie 
odkłada śrubki; niewielki wysiłek. Oczywiście tylko wtedy, 
gdy chodzi o awarię sprzętu. Oprogramowanie to całkiem inna
sprawa. Żeby sobie radzić z oprogramowaniem, trzeba mieć 
szczególne zdolności. Jak ja: śladu wyobraźni. I dobrze mi z 
tym.  
   - Dzieciaki babrają się tym świństwem. Wie pan? - odezwał 
się gliniarz, kiedy uklęknąłem na podłodze i rozłożyłem 
dookoła płyty złączy.  
   Zawsze nazywam ich gliniarzami. Ze względu na tradycję. 
Wiedzieliście, że słowo "gliniarz" jest slangowym 
określeniem policjanta, pochodzącym od słowa "glina" - 
ponieważ przyczepia się do człowieka jak glina do butów - i 
po raz pierwszy zostało zanotowane w dziewiętnastym wieku? 
Nie, nie wiedzieliście, bo po tej wielkiej aferze sprzed 
dziesięciu lat, z drzewami i w ogóle, uniwersytety 
przeniosły mnóstwo tekstów na te stare optyczne systemy 
odczytu/zapisu. A potem jakiemuś dzieciakowi udało się 
wpuścić wirusa McLinta do tego instytutu... jak mu tam... 
Wiecie? Słowa. Historia słów. To było, zanim jeszcze zacząłem 
się specjalizować w seagemach, tyle że wtedy nazywali je 
Środowiskiem Generowanym Komputerowo. Wezwali mnie, a ja z 
pięciu kT śmieci wyciągnąłem tylko kilka ekranów, które 
przeczytałem przed skasowaniem. Ten facet płakał. "Szlag 
trafił całą historię filologii", powiedział, a ja spytałem, 
czy przyda mu się wiadomość, że słowo "gliniarz" zanotowano 
po raz pierwszy w dziewiętnastym wieku. Nawet tego nie 
zapisał. Powinien. Mogliby przecież zacząć od nowa. 
Rozumiem, nie byłoby to wiele, ale zawsze coś na początek. 
Często się zastanawiałem, co to właściwie jest "szlag" i jak 
trafia. Nie sądzę, żebym się kiedyś tego dowiedział.  
   - Dzieciaki się tym babrają - powtórzył. Widziałem, że miał 
ochotę powiedzieć "gówniarze", ale powstrzymał się ze 
względu na tego w garniturze.  
   Nie, pomyślałem; nie takimi jak ten. To maszyna najwyższej 
klasy. Czegoś takiego nie można kupić w sklepie.  
   - Gdybym przyłapał na tym mojego chłopaka, wygarbowałbym mu 
skórę. Za moich czasów mieliśmy zdrowe rozrywki: Elite, 
Space Invaders... Takie rzeczy.  
   - Tak...  
   Sprawdźmy... Umocujemy próbnik tutaj i tutaj...  
   - Proszę nie przeszkadzać panu Thompsonowi w pracy - odezwał 
się garnitur.  
   - Myślę - odparł złośliwym tonem gliniarz - że powinniśmy mu 
wyjaśnić, kim jest ten człowiek.  
   I zaczęli się kłócić.  
   Myślałem chyba, że to zwykły facet, który włączył sobie o 
jednego pornosa za wiele. Nawiasem mówiąc, całkiem niezły 
rodzaj śmierci. Powiecie: zaraz, chyba żartujesz? Umrzeć z 
przedawkowania sztucznego seksu to niby ma być w porządku? 
Ale ja na to odpowiem, że tak, w porównaniu do mniej więcej 
miliona innych sposobów. Rzeczywistości nie mogą 
zabić, chyba że ktoś sam chce odejść. Normalne układy 
sprzężeń zwrotnych nie mogą nawet nabić siniaka, niezależnie 
od tego, co opowiadają w horrorach. Chociaż, tak między 
nami, słyszałem kiedyś o... no wiecie... o egzoszkieletach. 
Wykorzystywała je armia, ale potem wypłynęły gdzie indziej. 
Pozwalają, żeby sny naprawdę dokopały śniącemu.  
   - To Michael Dever - oznajmił gliniarz. - Pan Thompson 
powinien o tym wiedzieć. Wymyślił połowę tych zabawek. 
Wielki ważniak u Seagema. Podobno od pięciu lat nie był w 
biurze. Pracuje w domu. Pracował - poprawił się. - Najlepszy 
fachowiec w dziale badawczym. I tak żyje... Żył. Wszystkie 
swoje pomysły przesyłał po łączu. Nikt się tym nie 
przejmował, ponieważ to geniusz. Aż wczoraj nie 
dotrzymał ważnego terminu.  
   To wyjaśniało obecność faceta w garniturze. Oczywiście, 
słyszałem o Deverze, chociaż na zdjęciach w magazynach 
występował w koszulce i z uśmiechem. Czyli drukowali stare 
zdjęcia. Ważny gość, owszem. Więc może w sprzęcie jest coś 
ważnego. Może coś testował. Albo pomyśleli, że ktoś mu 
wpuścił wirusa. W końcu do zestawu dochodziło parę linii.  
   Niczego nie zapaskudził, pomyślałem. Niektórzy ludzie, 
którzy odeszli w wirtualizm, żyją w gównie. Ale spotyka się 
takich pedantów, którzy wszystko planują z góry: lodówka 
napakowana błyskawicznymi obiadami, rachunki opłacane 
bezpośrednio z konta, codziennie pół godziny przerwy na 
sprzątanie i aerobik, a potem znowu odlot na wakacje we 
własnej głowie.  
   - Lepiej niż większość tych, których widywałem - 
stwierdziłem. - Czysto. Nikomu nie przeszkadza. Wzywali mnie 
już do takich, gdzie nie dało się wytrzymać smrodu, a wcale 
nie byli martwi.  
   - Co to za rurki odchodzą od hełmu? - spytał gliniarz.  
   Naprawdę nie wiedział... Chyba nieczęsto spotykał się z 
wirtualami. Sporo inteligentnych gliniarzy ich unika, bo 
mogą wpędzić człowieka w depresję. Tutaj mieliśmy mieszankę 
entonoxową, przyjaciółkę rozsądnego wirtuala. Małe rurki 
wprowadzane do nosowych zatyczek, a w maszynie mały 
programik, który wyciąga z osobistej rzeczywistości na dość 
długo, żeby na przykład pojeździć na rowerze, zjeść coś, 
skoczyć do łazienki...  
   - Każda pomoc się przyda, żeby się wyrwać z własnej 
rzeczywistości - wyjaśniłem. - Dlatego maszyna wtłacza 
trochę gazu i stopniowo wygasza program. Daje wystarczający 
dopalacz, żeby obudzić się bez wrzasku.  
   - A jeśli zawory się zablokują? - spytał garnitur.  
   - Niemożliwe. Są tam wszelkie możliwe zabezpieczenia, system 
monitoruje...  
   - Uważamy, że mogła nastąpić blokada zaworów - oświadczył 
stanowczo garnitur.  
   Nieźle. Sprytny pomysł. Seagem nie produkuje zaworów. Te 
małe zbiorniczki z gazem to dodatkowe wyposażenie pochodzące 
od innego producenta. Więc jeśli ważny pracownik umrze pod 
hełmem, wygodnie jest zwalić winę na zawory. Tyle że nigdy 
nie słyszałem, żeby się zacięły. I naprawdę mają masę 
zabezpieczeń. Można by je zablokować, gdyby maszyna pewne 
elementy wyłączyła, a inne zachowała włączone. A to już 
celowe działanie; tego maszyny nie robią.  
   Ale tłumaczenie im tego to już nie moja sprawa.  
   - Biedny facet - mruknąłem.  
   Gliniarz odwinął się w przyspieszonym tempie, złapał mnie za 
ramię i ani się obejrzałem, a wciągnął do sypialni.  
   - Lepiej popatrz pan sobie na to - powtarzał. - Chodź pan i 
popatrz. To nie jest ta wasza cholerna komputerowa wizja. To 
jest naprawdę. Biedny facet? Biedny facet? To jest 
naprawdę...  
   Widzicie, w pokoju obok leżało jeszcze jedno ciało.  
   Myślał, że mnie to zaszokuje. Ale nie.  
   Gorsze rzeczy ogląda się na filmach o starożytnym Egipcie. 
Gorsze rzeczy ogląda się w telewizji. Gorsze rzeczy widuję 
czasem naprawdę. Wierzcie mi, prawie świeże zwłoki mogą 
człowieka wystraszyć, ale nie te, bo te były martwe od lat. 
Dość czasu, żeby powietrze się oczyściło. Naturalnie, 
zobaczyłem tylko głowę. Nie chciałbym patrzeć, jak 
odsłaniają całość.  
   Mogła być całkiem ładna, choć oczywiście trudno mieć 
pewność. Na wszystkim wisiały metki prokuratury.  
   - Wie pan, od czego umarła? - zapytał gliniarz. - Lekarz 
uważa, że była w ciąży i coś się stało. Wykrwawiła się na 
śmierć. I cały czas leżała tutaj, a on tkwił w tym swoim 
porno-światku. Miała na imię Suzannah. Oczywiście, sąsiedzi 
nagle sobie przypomnieli, że nie widzieli jej już od paru 
lat. Nie wtrącamy się w cudze sprawy - oświadczył piskliwie, 
wyraźnie kogoś przedrzeźniając. - Założę się, że połowa z 
nich to wirtuale. Zostawił ją tak na pięć lat. Tak 
zwyczajnie ją tu zostawił.  
   Nie miał racji. Wzywali mnie już do przypadków, kiedy 
umierał wirtual. Tak jak mówiłem - za każdym razem z powodu 
zapachu. Wiecie, jakby gniło jedzenie. Ale Dever albo ktoś 
inny elegancko uszczelnił pokój i wsadził ją do takiego 
foliowego wora na zwłoki.  
   Zresztą, co tu ukrywać, większość ludzi dzisiaj wącha 
jakiś typ seagemu. Pozwala im to nie czuć tego, na co nie 
mają ochoty.  

   Wszystko zaczęło się od Dataglove, cyfrowej rękawicy. Potem 
przyszły kombinezony na całe ciało, a wraz z nimi gogle - 
później hełmy - w których komputer wyświetlał obrazy. 
Człowiek mógł wejść w ekran, mógł patrzeć na swoje ręce 
poruszające się w wizji, mógł dotykać przedmiotów. Wszystko 
to strasznie prymitywne jak pierwszy telewizor - czy coś 
tam innego - Edisona. Żadnych zapachów, niewiele koloru, 
nikłe sensoryczne sprzężenia zwrotne. Trwało lata, zanim 
przełamali zapach.  
   Wszyscy powtarzali: to jest to! Księgowy może nosić pełny 
kombinezon i spacerować wewnątrz twoich finansów. A chemik 
może manipulować komputerowymi symulacjami molekuł. 
Wirtualna rzeczywistość przesunie granice tego... no 
wiecie... ludzkiego pragnienia czegośtam.  
   No tak... Ojciec powiedział mi kiedyś: "Wiesz, gdzie 
pierwszy raz widziałem mikrochipa? W telewizyjnej grze w 
ping-ponga". 
   I pewnie ci pragnący przesuwać granice rzeczywiście je 
przesuwali, ale tak naprawdę zestawy rzeczywistości zaczęło 
się widywać u kasjerek w supermarketach albo w sklepach 
sportowych, bo przecież można było mieć w mieszkaniu całe 
pole golfowe czy coś w tym stylu. Jeżeli człowiek był 
bogaty. Bardzo bogaty. Ale potem Seagem wypuścił na rynek 
uproszczony model, po nim Amstrad i wtedy wszystko oszalało.  
   Dzisiaj codziennie spotyka się na ulicach ludzi z zestawami 
sztucznej rzeczywistości. Większość zmienia tylko kilka 
drobiazgów. No wiecie... Może wycinają czarnych albo slogany 
reklamowe, albo dodają parę drzew. Poprawiają trochę, 
pomagają sobie jakoś przeżyć kolejny dzień.  
   Pewnie, że wiem, co robą niektórzy wirtuale. Znam dzieciaki, 
które próbują tak poprzełączać kable, żeby smakować dźwięk i 
wąchać wizję. Tak naprawdę kończy się to tylko potwornym 
bólem głowy. Jeśli się miało szczęście. Są też tacy, których 
- jak mówiłem - nie stać na porządny materac, więc w pokoju 
trzy na trzy metry wędrują przez wenusjańskie dżungle czy co 
tam jeszcze. I wypadają przez okno. Są wirtuale, którzy 
wypalili się żywcem, zmienili w kanapowe chrupki. Wszystko 
to można obejrzeć w telewizji. W każdym razie, jeśli się nie 
jest wirtualem. Oni nie oglądają za wiele.  
   Właściwie to dziwne. Rząd jest temu przeciwny. Fakt, to 
narkotyk. Nie można tego opodatkować. Mówią: wolność jest 
przyrodzonym prawem człowieka, a kiedy ten zaczyna z tej 
swojej wolności korzystać, oni się denerwują. Gliniarze też 
są oburzeni. A z drugiej strony... Weźmy gwałty. Nie słychać 
o nich ostatnio. W końcu każdy może wziąć sobie z 
wypożyczalni "Bywalca ciemnych zaułków". Nie oglądałem tego, 
rozumiecie, ale słyszałem, że dziewczyna jest dobra i robi 
wszystko, czego się od niej oczekuje; nie trzeba być 
Eisensteinem, by wiedzieć, że to nie całkiem to samo, co w 
rzeczywistości... jeśli rozumiecie, o co mi chodzi. Są też 
inne programy... Nie będę nawet wymieniał tytułów. Chyba nie 
muszę, prawda? I nie chodzi mi o te wszystkie powtórki 
"Rambo XXIV" z wami w roli głównej.  
   Moim zdaniem glinom nie podobają się te wszystkie zbrodnie, 
dziejące się w głowach ludzi, bo nie można ich za to 
ruszyć.  
   Cały czas w TV lecą programy o tym, jak to niszczy ludzi. 
Wszyscy ci poważni profesorowie, siedzący na skórzanych 
fotelach - oczywiście, oni używają swoich maszyn tylko do 
programów o przyrodzie czy do takich wybitnych dzieł jak 
"Madame Ovary". Pewnie i niszczy to ludzi, ale...  Sam nie 
wiem... Wszystko niszczy, od... no... od zarania.  Ale 
wirtuale niczego nie robią. Nie wychodzą na ulicę, żeby 
przelecieć jakąś chudą nastolatkę w bawełnianych 
majteczkach, wracającą z całonocnej randki. Nie po "Bywalcu 
ciemnych zaułków". Zresztą pewnie i tak by nie dali rady. A 
sprzęt jest tani i nie trzeba kraść, żeby go zdobyć. Wielu z 
nich zapomina o jedzeniu. Każdy z wirtuali jest problemem, 
który pojawia się z wbudowanym rozwiązaniem.  
   Ja tam wolę dobrą książkę.  

   Przyglądali mi się uważnie, kiedy sprawdzałem kontrolki 
podajników gazu. Cały dodatkowy osprzęt był w świetnym 
stanie. Od razu poznałem, gdzie go podłączył do całej 
reszty. Gdybym miał trochę czasu, żeby pobawić się tym na 
warsztacie, odkryłbym pewnie, że codziennie miał krótki sen 
na jawie. Chyba nawet nie całkiem się budził. To zabawna 
historia z tymi wirtualnymi rzeczywistościami. Wiecie, że 
czasem człowiek śni i nagle dzwoni budzik, a on wplata jakoś 
ten brzęczyk w fabułę snu? Prawdopodobnie z nim działo się 
właśnie coś takiego.  
   Sprzęt był dobrze utrzymany. Regularnie czyszczony i w 
ogóle. Inaczej bywa, że jakieś śmieci osadzają się na 
stykach albo co, i można wpaść w kłopoty. Dlatego powtarzam 
wszystkim moim klientom, żeby się zabezpieczyli; wpadnę do 
nich co pół roku, mogą mi dać klucze, mam nawet układ 
bypassu, więc gdyby akurat byli... no... zajęci, załatwię 
wszystko szybciutko i nawet nie zauważą, że coś się działo. 
To usługa specjalna. Ufają mi.  
   Wyłączyłem zasilanie układów alarmowych, oczyściłem parę 
płytek... tak sobie, żeby coś zrobić... poskładałem wszystko 
i włączyłem z powrotem. Et voila.  
   Gliniarz zajrzał mi przez ramię.  
   - Jak pan to zrobił? - zapytał.  
   - No wie pan... - odpowiedziałem. - Nie było ujemnego 
napięcia tła na multiplekserze sublogicznym.  
   To go uciszyło.  
   Rzecz w tym, że niczego tam nie było. Nie o to chodzi, że 
jeśli nie umiem znaleźć usterki, to jej nie ma. Po prostu 
wyglądało to tak, jakby system dostał polecenie wyłączenia 
wszystkiego po kolei. Jego również.  
   Zablokowany zawór... to oznacza za dużą dawkę tlenku azotu. 
Ludzie z ekipy śledczej musieli pewnie łomem zdzierać mu z 
twarzy uśmiech.  

   Zapaliły się lampki, zabrzmiały ciche stuki i brzęknięcia - 
jak zwykle, kiedy rusza system. Zaszumiał bank pamięci, 
syknął gaz.  
   Bardzo ich to poruszyło.  
   A potem, oczywiście, musiałem wyjąć swój własny hełm.  
   Wirusy... To jest problem. Sprawa zaczęła się jako 
dowcip. Jakiś dzieciak włamał się do cudzej rzeczywistości i 
namalował jakieś napisy na murach. Dowcip, jak McLinty. Tyle 
że zamiast fałszować listę płac albo kasować literaturę 
angielską, zmienia się ich mózgi w ser. Straszy się ich na 
śmierć albo coś w tym rodzaju. Sama myśl, że w ten sposób 
można zabić, potwornie ich przeraża. Działają alogicznie. I 
kiedy gliny znajdują jakiegoś trupa pod zestawem 
wirtualowym, wzywają kogoś takiego jak ja. Kogoś bez 
wyobraźni.  
   Bylibyście zdumieni, gdybym wam opowiedział, co widuję.
   Macie rację.  
   Sprytni jesteście. Wykształceni.  
   Powiecie: wiemy, co widziałeś. Widziałeś mieszkanie, prawda, 
dokładnie takie jak w rzeczywistości, może trochę 
czyściejsze. I ona wciąż tam była, żywa, a z drugiego pokoju 
dochodził może głos dziecka... Tego dziecka, którego nie 
mieli, ponieważ... No wiecie... on siedział tu może z pięć 
lat temu, może kiedy ona była jeszcze ciepła, i dokonywał 
kreacji rzeczywistości. Dzieła życia. I żył w tej 
rzeczywistości, dostatecznie rozsądny, by zadbać o długie 
życie. Wirtualna rzeczywistość taka, jaka powinna być 
prawdziwa rzeczywistość.  
   Tak. Macie rację. Wiedzieliście. Powinienem zachować coś w 
sekrecie, ale to nie mój styl.  
   Nie proście, żebym to opisywał. Jak mógłbym o niej 
opowiadać? Ta rzeczywistość należała do niego.  
   Powiedziałem tym dwóm.  
   - No tak - stwierdził ten ważniak. - A potem zablokował się 
zawór.  
   - Słuchaj pan - ja na to. - Napiszę po prostu raport, dobra? 
O tym, co znalazłem. Jestem elektrykiem. Nie znam się na 
rurkach ani gazie. Ale chciałbym wam zadać pytanie.  
   To ich ruszyło. Oj, ruszyło. Tacy jak ja zwykle nie zadają 
pytań. Może oprócz "Gdzie jest główny wyłącznik?" 
   - Słucham - powiedział garnitur.  
   - Widzicie - powiadam - to dziwny świat. Znaczy, łatwo dziś 
można ukryć ciało przed ludźmi. Ale w prawdziwym świecie to 
nie wszystko. Są przecież banki i firmy kredytowe, nie? 
Badania lekarskie, sondaże opinii i w ogóle. Każdy człowiek 
rzuca ogromny elektroniczny cień. I kiedy umiera...  
   Obaj przyglądali mi się dziwnie. A potem garnitur wzruszył 
ramionami, a mundurowy podał mi wydruk z terminala. 
Czytałem, a bank pamięci szumiał i szumiał, i szumiał...  
   W zeszłym roku była u lekarza.  
   Dziewczyna z kasy w supermarkecie przysięga, że widuje ją 
regularnie.  
   Pisze książki dla dzieci. W ciągu ostatnich pięciu lat 
wydała trzy. Chyba dobre. Całkiem podobne do tych, które 
pisywała przed śmiercią. Za jedną dostała nagrodę.  
   Ona wciąż żyła. Tam.  
   Zawsze to powtarzam: większość rozmów, jakie prowadzimy z 
innymi ludźmi, służy przede wszystkim temu, by się nawzajem 
upewnić, że żyjemy. Dlatego Dever nie potrzebował żadnego 
specjalnie złożonego paragorytmu. A potrafił napisać rzeczy 
naprawdę skomplikowane.  
   Przedostawała się wszędzie. W zeszłym roku była w tym 
samolocie do Norwegii, który wybuchł w powietrzu. 
Stewardesa ją widziała. Oczywiście, dziewczyna nosiła 
zestaw wirtualny; wszystkie załogi lotnicze ich używają, 
żeby nie widzieć brzydkich pasażerów. Mimo to pani Dever 
spędziła w Oslo przyjemne wakacje. Wydała tam trochę 
pieniędzy.  
   Była też na Florydzie. W tym samym czasie.  
   Jest wirusem. Pierwszym w historii samoreplikującym wirusem 
rzeczywistości.  
   Jest wszędzie.  

   Zresztą i tak nigdzie o tym nie usłyszycie. Wszystko 
zatuszowali, ponieważ Seagem jest potężniejszy, niż 
moglibyście podejrzewać. Pochowali jego i to, co z niej 
zostało. W pewnym sensie.  
   Słyszałem od... no wiecie, od moich kontaktów, że w pewnym 
momencie policja rozważała, czy nie uznać tego za 
morderstwo. Ale po co? Według nich, to on zaaranżował te 
wskazówki sugerujące, że ona wciąż żyje - żeby jakoś zatrzeć 
ślady. Ja tak nie uważam, bo prywatnie lubię szczęśliwe 
zakończenia.  
   A ten bank danych naprawdę sięgał bardzo dawnych czasów. Jak 
już mówiłem, do mieszkania dochodziło więcej linii niż 
normalnie. Były mu potrzebne do pracy.  
   Sądzę, że on też tam jest. Teraz.  
   Kiedy idziecie ulicą w hełmie rzeczywistości na głowie, to 
kto wie, co naprawdę widzicie... Chcę powiedzieć, że może to 
nie jest prawdziwe życie, ale może i nie jest ostateczna 
śmierć.  
   Znalazłem fotografie ich obojga. Przekopałem stare numery 
magazynu firmowego Seagema; zjawili się na jakimś 
rocznicowym przyjęciu. Ona rzeczywiście była ładna. Od razu 
poznałem, że się lubili.  
   Logiczne, że tak właśnie teraz wyglądają. Za każdym razem, 
kiedy włączam hełm, zastanawiam się, czy ich zobaczę. 
Chętnie bym się też dowiedział, jak to zrobili; pewnego dnia 
sam mogę zostać wirusem i wolałbym wiedzieć, na czym rzecz 
polega.  
   Zresztą jest mi coś winien. Uruchomiłem maszynę i nigdy im 
nie powtórzyłem, co mi mówiła, kiedy ją zobaczyłem w jego 
rzeczywistości. Mówiła: "Powiedz mu, żeby się pospieszył".  

   Właściwie to romantyczne. Jak ta sztuka... jak jej było... z 
niezłymi numerami tanecznymi, dzieje się chyba w Nowym 
Jorku... A tak. "Romeo i Julia".  
   Ludzie w maszynach... Tak, to mi bardziej odpowiada.  
   Ktoś może zapytać: czy do tego została przeznaczona ludzka 
rasa? Odpowiem: niech mnie diabli, jeśli mam pojęcie... Kto 
może wiedzieć? Nigdy nie wróciliśmy na Księżyc ani na tę 
drugą planetę, tę czerwoną. Ale i w Ziemię nie wpakowaliśmy 
pieniędzy. Dlatego ludzie zwijają się w kłębek i żyją we 
własnych głowach.  
   Przynajmniej tak było do teraz.  
   Mogą być wszędzie... Oczywiście, to nie jest życie, ale 
też chyba nie jest śmierć. Zastanawiam się, jakiego użył 
kompilatora. Chciałbym się temu przyjrzeć, zanim wyłączył 
maszynę. Kiedy ją uruchomiłem, w pewnym sensie zainicjowałem 
go i posłałem w świat. Jak ojciec chrzestny.
   Zresztą, słyszałem o takim bogu, który śni cały wszechświat. 
Więc czy ten wszechświat jest prawdziwy, czy nie? Ten bóg 
zaczyna się jakoś na "b". Chyba Budda. I może jakiś inny bóg 
wpada raz na sześć milionów lat na przegląd sprzętu...  
   Ale ja osobiście wolę wieczorem usiąść z dobrą książką. 
Ludzie teraz nie czytają książek. Zresztą w ogóle niewiele 
robią. Można się przejść po ulicy i jest jak martwa. Wszyscy 
tkwią we własnych rzeczywistościach.  
   Wiecie, kiedy byłem dzieciakiem, wierzyliśmy, że przyszłość 
będzie chłodna i deszczowa, z wielkimi japońskimi neonami i 
ludźmi jedzącymi makaron na ulicach. Przynajmniej 
utrzymywaliby jakieś kontakty, choćby po to, żeby faceta 
naprzeciwko poprosić o sos sojowy. Taki żart. Ale co 
nastąpiło, to Rewolucja Informatyczna. To znaczy, że żaden 
głąb niczego nie wie i nawet nie wie, że nie wie. I po 
prostu rezygnuje.  
   Nie powinniście chować się w sobie. Nie na tym polega 
człowieczeństwo. Trzeba sięgać do przodu.  
   Na przykład mnie naprawdę podobają się "Elementy 
projektowania oscylatorowych filtrów środkowo-przepustowych 
w środowiskach generowanych komputerowo". Facet, który to 
napisał, uważa, zdaje się, że można wstawić S-2030 bez 
izolowania sprzęgów kaskadowych.  
   Spróbowałby czegoś takiego w rzeczywistości... 
Zobaczylibyśmy, co by się stało.  
                       Przełożył Piotr W. Cholewa








