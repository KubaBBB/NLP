WILBUR SMITH



Gdy Poluje Lew
Tom I Sagi rodu Courteneyów

(Przełożył Andrzej Szulc)

Z wyrazami miłości
Elfredzie i Herbertowi Jamesowi Smithom

I

NATAL

1. Dziki bażant pofrunął w górę zbocza, niemal muskając w locie źdźbła traw. Po chwili złożył skrzydła, wyprostował nogi i usiadł na grani, znikając w jakiejś kryjówce. Dwaj chłopcy i pies skręcili z doliny, idąc jego śladem. Prowadził pies z wywieszonym różowym językiem; za nim biegli ramię przy ramieniu bliźniacy. Na ich koszulkach khaki widniały ciemne plamy potu - afrykańskie słońce, mimo że miało już za sobą trzy czwarte dziennej wędrówki, grzało jeszcze dosyć mocno.
Pies zwietrzył bażanta i przestał ziając; przez sekundę stał, wciągając w nozdrza zapach ptaka, a potem ruszył raźno do przodu. Kluczył z pyskiem przytkniętym do ziemi; nad wyschniętą brązową trawą unosił się tylko jego grzbiet i ruchliwy ogon. Bliźniacy wspinali się za nim. Z trudem łapali powietrze - zbocze było strome.
- Zejdź mi z drogi, nie kręć się pod nogami - odezwał się ciężko dysząc Sean, i Garrick posłusznie odsunął się na bok. Sean był od niego wyższy o cztery cale i cięższy o dwadzieścia funtów; to dawało mu prawo wydawania rozkazów.
- Bierz go, Partacz. Szukaj go, stary - zawołał do psa. Partacz dał znak ogonem, że słyszy, nie odrywając nosa od ziemi.
Bliźniacy szli za nim w napięciu, świadomi, że ptak w każdej chwili może zerwać się do lotu. Trzymali w gotowości swoje kerrie1, starając się stąpać jak najciszej i kontrolować oddech. Pies odnalazł bażanta skulonego płasko w trawie; skoczył do przodu, dając po raz pierwszy głos. Ptak wyprostował się i poderwał do góry, trzepocząc głośno skrzydłami.
Sean rzucił; kerrie chybiła ptaka o włos. Bażant szarpnął się w bok i utrzymywał dalej w powietrzu, machając rozpaczliwie skrzydłami. Wtedy rzucił Garrick. Jego kerrie pomknęła ze świstem i trafiła. Tłusty brązowy ptak runął w dół, gubiąc po drodze pióra. Pobiegli za nim. Bażant umykał ze złamanym skrzydłem przez trawę; goniąc go krzyczeli z radości. Sean dopadł do niego pierwszy. Ukręcił ptakowi szyję i stał trzymając ciepłe, brązowe ciało w dłoniach, i czekał na Garricka.
- Niech cię gęś kopnie, Garry, udał ci się rzut.
Partacz skoczył do góry, a Sean pochylił się, dając mu do obwąchania ptaka. Pies przytknął nos, a potem próbował go ugryźć, ale Sean odsunął mu pysk i rzucił ptaka Garrickowi, który przytroczył go obok innych do pasa.
- Jak daleko do niego miałem... z pięćdziesiąt stóp? - zapytał Garrick.
- Tyle to aż nie - wyraził swoją opinię Sean. - Najwyżej trzydzieści.
- Moim zdaniem co najmniej pięćdziesiąt. Dalej niż wszystkie twoje dzisiejsze rzuty.
Sukces ośmielił Garricka. Z twarzy Seana zniknął uśmiech.
- Na pewno? - zapytał.
- Na pewno! - odparł Garrick. Sean zgarnął wierzchem dłoni kosmyki z czoła; miał czarne, miękkie włosy, które wciąż spadały mu na oczy.
- A ten przy rzece? Trafiłem go z odległości dwa razy większej.
- Na pewno? - zapytał Garrick.
- Na pewno - odparł wojowniczo Sean.
- Skoro jesteś taki dobry, dlaczego nie trafiłeś tego...? Rzucałeś pierwszy. Jak to się stało, że chybiłeś?
Zaczerwieniona twarz Seana pociemniała jeszcze bardziej i Garrick zdał sobie sprawę, że posunął się za daleko. Zrobił krok do tyłu.
- Chcesz się założyć? - zapytał Sean.
Dla Garricka nie było zbyt jasne, o co chce się założyć brat; z doświadczenia wiedział jednak, że o cokolwiek chodziło, rozstrzygnięcie zapadnie w walce. Rzadko zdarzało się, żeby Garrick wygrał jakiś zakład z Seanem.
- Za późno. Wracajmy lepiej do domu. Tata złoi nam skórę, jeśli spóźnimy się na kolację - oświadczył.
Sean wahał się przez chwilę, ale Garrick, nie czekając na niego, pobiegł z powrotem. Podniósł swoją kerrie i ruszył w stronę domu. Sean potruchtał za nim, dogonił go i wyprzedził. Sean zawsze musiał być pierwszy. Teraz, kiedy udowodnił niezbicie swoją wyższość w rzucaniu oszczepem, skłonny był wybaczyć bratu.
- Jak myślisz, jakiej maści będzie źrebię Cyganki? - zapytał przez ramię.
Garrick przyjął z ulgą pokojową ofertę i przyjaźnie nastawieni przedyskutowali ten temat oraz tuzin innych równie ważnych spraw. Rozmawiali w biegu - biegli przez cały dzień z wyjątkiem jednej godziny, kiedy to zatrzymali się w ocienionym miejscu przy rzece, żeby upiec i zjeść kilka upolowanych bażantów.
Trawiasty płaskowyż na zmianę wznosił się i opadał, gdy wspinali się na okrągłe niskie pagórki i zbiegali z powrotem w doliny. Trawa wokół nich poruszała się na wietrze: miękka, sucha, wysoka do pasa trawa koloru dojrzałego zboża. Z tyłu i po bokach, jak sięgnąć okiem, rozpościerał się step, ale przed nimi ziemia urywała się nagle, opadając w dół stromą skarpą. Niżej zbocze łagodniało, przechodząc w dolinę rzeki Tugeli. Płynęła ona dwadzieścia mil dalej i nie mogli jej tego dnia dojrzeć z powodu lekkiej mgiełki, która wisiała w powietrzu. Za rzeką, daleko na północ i sto mil na wschód - aż do morza - rozciągało się terytorium Zulusów. Tugela stanowiła granicę. Stroma skarpa poprzecinana była pionowymi wąwozami, porośniętymi gęstym, oliwkowozielonym buszem.
Niżej, w dolinie, w odległości dwu mil, stały zabudowania Theunis Kraal. Dom mieszkalny był duży, z dwuspadowym holenderskim dachem z gładko przystrzyżonej słomy. W małej zagrodzie stały konie; dużo koni, ponieważ ojciec bliźniaków był człowiekiem zamożnym. Nad kwaterami służby unosił się dym z palenisk i słychać było stłumiony odgłos rąbanego drzewa.
Sean zatrzymał się na skraju skarpy i usiadł na trawie. Ujął jedną ze swoich zabłoconych bosych stóp i przekręcił, żeby lepiej przyjrzeć się rance po cierniu. Wyciągnął go już wcześniej. Skaleczenie na pięcie wypełniał teraz szczelnie brud. Garrick usiadł tuż obok niego.
- Człowieku, ale cię będzie bolało, kiedy mama poleje jodyną - powiedział z przejęciem. - Na pewno użyje igły, żeby wydłubać brud. Założę się, że będziesz ryczał... będziesz ryczał na całe gardło!
Sean zignorował go. Wziął łodygę trawy i zaczął dłubać nią w ranie. Garrick przyglądał się temu z zainteresowaniem.
Rzadko się zdarza, by bliźniacy tak różnili się od siebie. Sean powoli upodabniał się do mężczyzny; grubiały mu ramiona, a szczenięcy tłuszczyk ustępował miejsca twardym muskułom. Miał żywe kolory: czarną czuprynę, brązową od słońca cerę, usta i policzki jasne od płynącej wewnątrz świeżej, młodzieńczej krwi oraz oczy koloru ciemnego indyga, który przypominał odbijający się w górskim jeziorze cień chmury.
Garrick był szczupły, z wąskimi jak u panienki kostkami i przegubami. Brązowe włosy o niezdecydowanym odcieniu opadały mu kosmykami na szyję, skórę miał upstrzoną piegami, a nos i obwódki oczu czerwone od nękającego go bez przerwy siennego kataru. Wykonywany przez Seana zabieg nie przykuł na długo jego uwagi. Wyciągnął rękę i zaczął bawić się zwisającym uchem Partacza; pies przestał ziając i przełknął dwa razy kapiącą mu z języka ślinę. Garrick podniósł głowę i spojrzał w dół zbocza. Nieco poniżej miejsca, w którym siedzieli, zaczynał się jeden z porośniętych krzakami wąwozów. Nagle wstrzymał oddech.
- Sean, popatrz tam, obok zarośli - wyszeptał drżącym z podniecenia głosem.
- Co jest? - zapytał zdumiony Sean. W chwilę potem on również zobaczył. - Trzymaj Partacza.
Garrick złapał psa za obrożę i obrócił mu pysk w drugą stronę, żeby nie dostrzegł zwierzyny i nie puścił się w pogoń.
- To największy na świecie stary kozioł inkonka2... - wyszeptał. Sean był zbyt zaabsorbowany, żeby odpowiedzieć.
Kozioł wynurzył się ostrożnie z kryjących go zarośli. Był duży, wielkości kucyka i poczerniały ze starości; cętki na jego grzbiecie wyblakły niczym stare kredowe znaki. Postawił uszy, podniósł wysoko spiralne rogi i stąpając z elegancją wyszedł na otwartą przestrzeń. Zatrzymał się, obrócił głowę najpierw w jedną, potem w drugą stronę, sprawdzając, czy nie grozi mu żadne niebezpieczeństwo, po czym potruchtał na ukos i zniknął w sąsiednim wąwozie. Bliźniacy trwali jeszcze przez chwilę w bezruchu, a potem zaczęli krzyczeć jeden przez drugiego.
- Widziałeś go? Widziałeś te jego rogi?
- Tak blisko domu, a w ogóle nie wiedzieliśmy, że tu jest... Zerwali się na nogi, przekrzykując się wzajemnie. Partaczowi udzieliło się podniecenie i poszczekując kręcił się wokół nich. Po krótkim zamieszaniu Sean zapanował nad sytuacją, po prostu zagłuszając i brata, i psa.
- Założę się, że codziennie kryje się w tym wąwozie. Założę się, że siedzi tam przez cały dzień i wychodzi dopiero nocą. Chodźmy zobaczyć - zawołał i ruszył w dół zbocza.
Na skraju buszu, w małej, chłodnej, ciemnej i pokrytej liśćmi niszy odnaleźli kryjówkę kozła. Ziemia stratowana tu była kopytami, zanieczyszczona odchodami, a w miejscu, gdzie leżał, rysowało się wyraźne zagłębienie. Na legowisku z liści pozostało kilka poszarzałych na końcu włosów. Sean przyklęknął i podniósł jeden z nich.
- Jak go złowimy?
- Moglibyśmy wykopać dół i zamocować w nim zaostrzone kije - zaproponował skwapliwie Garrick.
- Kto go wykopie... może ty? - zapytał Sean.
- Mógłbyś pomóc.
- To musiałby być duży dół - stwierdził z powątpiewaniem Sean. Przez chwilę milczeli obaj, zastanawiając się, ile pracy trzeba by włożyć w wykopanie pułapki. Żaden z nich nie wspomniał już o tym więcej.
- Moglibyśmy wziąć ze sobą innych chłopaków i zapolować na niego z oszczepami - powiedział Sean.
- W ilu polowaniach braliśmy już z nimi udział? Chyba ze stu i nie upolowaliśmy nawet jednego nędznego dujkera3, nie mówiąc o inkonce... - Garrick zawahał się i ciągnął dalej. - A pamiętasz, co kozioł zrobił Frankowi Van Essenowi? Kiedy przestał go bóść, musieli mu wkładać wnętrzności z powrotem do brzucha!
- Boisz się?
- Ja nie, skądże - stwierdził z oburzeniem Garrick. - Jezu - zawołał szybko - jest już całkiem ciemno. Lepiej się pospieszmy.
Zbiegli w dolinę.

2. Sean leżał w ciemnościach i wpatrywał się w ciemny prostokąt okna. Na niebie za szybą błyszczał sierp księżyca. Sean nie mógł zasnąć; rozmyślał o koźle. Obok ich sypialni przechodzili rodzice; jego macocha powiedziała coś i ojciec roześmiał się: śmiech Waite'a Courteneya przypominał stłumiony grzmot.
Usłyszał, jak zamknęli za sobą drzwi, i usiadł na łóżku.
- Garry.
Nie było odpowiedzi.
- Garry.
Podniósł but i rzucił; rozległo się stłumione westchnienie.
- Garry.
- Czego chcesz? - Głos Garricka był zaspany i poirytowany.
- Myślałem właśnie... jutro jest piątek...
- I co z tego?
- Mama z tatą jadą do miasta. Nie będzie ich przez cały dzień. Moglibyśmy wziąć dubeltówkę i zaczaić się na tego starego kozła inkonkę.
Łóżko Garricka zaskrzypiało ostrzegawczo.
- Oszalałeś! - W jego głosie brzmiało przerażenie. - Jeśli tata złapie nas z dubeltówką, zatłucze nas na śmierć. - Kiedy to mówił, zdał sobie sprawę, że powinien znaleźć mocniejszy argument, żeby wyperswadować ten pomysł bratu. Sean unikał kary, jeśli to tylko było możliwe, ale perspektywa upolowania inkonki warta była całej siły ramienia jego ojca. Garrick leżał wyprostowany, szukając odpowiednich słów. - Poza tym tata trzyma naboje w zamknięciu.
Argument był poważny, ale Sean odparował go.
- Wiem, gdzie są dwa naboje, o których zapomniał: w dużym wazonie w jadalni. Leżą tam już przeszło miesiąc.
Garrick oblał się potem. Czuł niemal owijający się wokół jego pośladków bicz ze skóry hipopotama, słyszał głos ojca, liczącego uderzenia: osiem, dziewięć, dziesięć.
- Proszę cię, Sean. Wymyślmy coś innego.
Po drugiej stronie pokoju Sean ułożył wygodnie głowę na poduszce. Decyzja została podjęta.

3. Waite Courteney podał swojej żonie rękę i pomógł jej wsiąść do powozu. Dotknął czule jej ramienia, po czym obszedł powóz, zatrzymując się po drodze, żeby pogłaskać konie i wcisnąć głębiej kapelusz na łysą głowę. Był rosłym mężczyzną i bryczka ugięła się pod jego ciężarem. Wziął do rąk lejce i odwrócił się. Jego oczy, osadzone po obu stronach wielkiego zakrzywionego nosa, zaśmiały się do stojących na werandzie bliźniaków.
- Będę to sobie poczytywał za zaszczyt, jeśli obu panom uda się uniknąć wszelkich kłopotów w ciągu tych kilku godzin, podczas których wasza matka i ja będziemy poza domem.
- Tak, tato - odparli zgodnym chórem.
- Sean, jeśli korci cię, żeby wdrapać się znowu na to wielkie niebieskie drzewo gumowe, zwalcz to w sobie, człowieku, zwalcz to.
- Dobrze, tato.
- Garrick, postaraj się nie przeprowadzać już więcej eksperymentów z fabrykowaniem prochu... zgoda?
- Tak, tato.
- I nie udawajcie takich niewiniątek. To dopiero sprawia, że ciarki chodzą mi po grzbiecie!
Waite dotknął batem błyszczących, zaokrąglonych końskich zadów i bryczka potoczyła się drogą do Ladyburga.
- Nie powiedział nic o dubeltówce - szepnął z powagą Sean. - Teraz idź sprawdzić, czy w okolicy nie kręcą się służący... gdyby nas zobaczyli, narobiliby wrzasku. Potem podejdź do okna sypialni. Tam ci podam.
Kłócili się przez całą drogę do podnóża skarpy. Sean niósł dubeltówkę na ramieniu, obejmując obiema dłońmi kolbę.
- To był mój pomysł, może nie? - domagał się potwierdzenia.
- Ale ja pierwszy zobaczyłem inkonkę - protestował Garrick. Był znowu odważny. Z każdym oddalającym go od domu krokiem malał strach, jaki odczuwał przed karą.
- To się nie liczy - poinformował go Sean. - Ja wpadłem na pomysł z dubeltówką, więc ja będę strzelał.
- Jak to jest, że tobie zawsze przypada cała przyjemność? - zapytał Garrick. Seana to pytanie wyprowadziło z równowagi.
- Kiedy odkryłeś przy rzece gniazdo jastrzębia, dałem ci się do niego wdrapać. Może nie? A gdy znalazłeś źrebię dujkera, dałem ci je wykarmić. Może nie? - zapytał.
- Dobrze. Więc dlaczego nie dasz mi strzelić, skoro ja pierwszy zobaczyłem inkonkę?
W obliczu takiego uporu można było tylko zachować milczenie i Sean nie odezwał się już ani słowem, zaciskając tylko mocniej dłonie na kolbie strzelby. Żeby wziąć górę w tym sporze, Garrick musiałby mu ją wydrzeć. Garrick wiedział o tym i zaczął się dąsać. Sean zatrzymał się wśród drzew u podnóża skarpy i spojrzał przez ramię na swego brata.
- Chcesz mi pomóc, czy mam to zrobić sam?
Garrick wlepił oczy w ziemię i kopnął gałązkę. Pociągnął nosem - rano zawsze bardziej dokuczał mu katar sienny.
- No więc jak?
- Co chcesz, żebym zrobił?
- Zostań tutaj i policz wolno do tysiąca. Zamierzam obejść zbocze i poczekać tam, gdzie przebiegł wczoraj kozioł. Kiedy skończysz liczyć, idź w górę wąwozem. W połowie drogi zacznij krzyczeć, hikonka będzie uciekać w tę samą stronę, co wczoraj. Zgoda?
Garrick niechętnie kiwnął głową.
- Zabrałeś ze sobą łańcuch Partacza?
Garnek wyciągnął z kieszeni łańcuch i pies, widząc go, cofnął się. Sean złapał go za obrożę, a Garrick założył łańcuch. Partacz położył uszy po sobie i popatrzył na nich z wyrzutem.
- Nie puszczaj go. Ten stary kozioł rozdarłby go na strzępy. Możesz już zacząć liczyć - powiedział Sean i ruszył w górę zbocza. Okrążył wąwóz szerokim łukiem z lewej strony. Stopy ślizgały mu się po trawie, strzelba ciążyła, a w zboczu tkwiło mnóstwo ostrych kamieni. O jeden z nich skaleczył sobie do krwi palec u nogi, ale nie zważał na to i piął się dalej do góry. Na skraju zarośli stało wyschnięte drzewo, obok którego znajdowała się kryjówka inkonki. Sean wdrapał się wyżej i zatrzymał tuż przed szczytem wzniesienia. Wyżej, ponad falującą na wietrze trawą, zwierzę mogłoby dojrzeć jego głowę. Dysząc ciężko znalazł głaz wielkości beczki do piwa, o który mógł oprzeć lufę, ukucnął za nim i wycelował dubeltówkę. Przesunął lekko lufę w lewo i w prawo, sprawdzając, czy nic nie zasłania mu pola strzału. Wyobraził sobie, jak trzyma na muszce inkonkę i dreszcz podniecenia przebiegł mu przez ręce, ramiona i kark.
- Nie będę musiał wodzić za nim lufą... powinien biec całkiem wolno, prawie truchtem. Wsadzę mu kulę prosto pod łopatkę - wyszeptał.
Złamał strzelbę, wyjął z kieszeni koszuli dwa naboje, wsunął je do komór i złożył broń z powrotem. Musiał użyć całej siły obu rąk, żeby odciągnąć duże ozdobne kurki, ale udało mu się i teraz broń była nabita i odbezpieczona. Położył ją ponownie na kamieniu i wpatrywał się w dół. Po jego lewej stronie widniała na zboczu ciemnozielona plama wąwozu, a dokładnie poniżej rozciągał się trawiasty pas, przez który powinien przebiec kozioł. Sean zgarnął niecierpliwie włosy z czoła; były mokre od potu.
Mijały minuty.
- Na co, do diabła, czeka Garry? Taki jest czasami nierozgarnięty! - mruknął i jakby w odpowiedzi usłyszał w dole głos brata. Jego krzyk dobiegał z daleka, stłumiony przez busz. Rozległo się pojedyncze, pozbawione entuzjazmu szczeknięcie - Partacz także się dąsał, nie lubił łańcucha. Sean czekał z palcem wskazującym na spuście strzelby, wlepiając oczy w miejsce, gdzie kończył się busz. Garrick krzyknął ponownie - i kozioł wynurzył się z kryjówki.
Wybiegł szybko na otwartą przestrzeń z podniesionym pyskiem i przylegającymi do grzbietu długimi rogami. Sean przechylił się na bok, wodząc lufą za biegnącym zwierzęciem, starając się, by muszka i szczerbinka znalazły się na jednej linii z jego czarną łopatką. Wypalił z lewej lufy i siła odrzutu zwaliła go z nóg; w uszach huczał mu odgłos strzału, w nozdrzach czuł woń spalonego prochu. Podniósł się szybko, nie wypuszczając z dłoni strzelby. Kozioł leżał w trawie, becząc jak owca i kopiąc nogami w agonii.
- Trafiłem go - krzyknął Sean. - Trafiłem go za pierwszym strzałem! Garry! Garry! Trafiłem go, trafiłem!
Partacz wynurzył się z buszu, ciągnąc za sobą na łańcuchu Garricka, i Sean, wciąż krzycząc z radości, pobiegł w dół, żeby się do nich przyłączyć. Poślizgnął się na kamieniu i upadł. Strzelba wypadła mu z ręki i wypaliła z drugiej lufy. Odgłos strzału był bardzo głośny.
Kiedy Sean ponownie zerwał się na nogi, Garrick siedział na trawie i cienko piszczał - piszczał, wpatrując się w swoją nogę. Strzał z dubeltówki roztrzaskał ją i zamienił ciało pod kolanem w krwawe strzępy. Z otwartej rany, w której widać było białe okruchy kości, lała się silnym, ciemnym strumieniem krew, gęsta niczym pomidorowy sos.
- Nie chciałem... O Boże, Garry, ja nie chciałem. Poślizgnąłem się. Słowo daję, poślizgnąłem się - jęknął Sean. On również nie mógł oderwać oczu od rany. Z twarzy odpłynęły mu wszystkie kolory, a oczy pociemniały i rozszerzyły się z przerażenia. Krew lała się na trawę.
- Zrób coś, żeby nie krwawiło! Sean! Proszę cię, zrób coś, żeby nie krwawiło. Och, jak to boli! Och! Sean! Proszę cię, zrób coś!
Sean niepewnym krokiem podszedł do brata. Chciało mu się wymiotować. Zdjął pasek i założył go na postrzeloną nogę. Ciepła krew lepiła mu się do rąk. Wyjął z pochwy nóż i mocniej zacisnął nim pasek. Krwawienie zmniejszyło się; zacisnął jeszcze mocniej.
- Och, Sean, to boli! To boli... - Twarz Garricka była blada jak wosk. Powoli obejmowały go chłodne dłonie szoku i zaczął drżeć z zimna.
- Sprowadzę tu Josepha - wymamrotał Sean. - Wrócimy tak szybko, jak tylko będziemy mogli. O Boże, tak mi przykro!
Wyprostował się i ruszył pędem w dół. Przewrócił się, podniósł i pobiegł dalej.
Przyszli po godzinie. Sean przyprowadził ze sobą trzech zuluskich służących. Kucharz Joseph przyniósł koc. Owinął nim chłopca i wziął go na ręce. Przestrzelona noga zawisła w powietrzu, Garrick zemdlał. Kiedy zaczęli schodzić ze wzgórza, Sean spojrzał w dolinę rzeki; nad drogą do Ladyburga unosił się mały obłok kurzu. Jeden ze stajennych Pędził, żeby sprowadzić z miasta Waite'a Courteneya.
Gdy wrócił ojciec, wszyscy czekali na werandzie. Garrick odzyskał Przytomność. Leżał na kozetce; miał białą twarz, a krew sączyła się Przez koc. Liberia Josepha pomazana była krwią, czarna krew zakrzepła na rękach Seana. Waite Courteney wbiegł na werandę i podniósł koc. Przez sekundę stał, wpatrując się w nogę, a potem bardzo delikatnie zakrył ją z powrotem.
Wziął na ręce Garricka i zaniósł go do powozu. Joseph ruszył za nim i razem ułożyli Garricka na tylnym siedzeniu. Joseph objął chłopca, a macocha Garricka wzięła jego nogę na kolana, żeby ją unieruchomić. Waite Courteney wdrapał się szybko na kozioł powozu, złapał lejce, a potem odwrócił się i spojrzał na stojącego na werandzie Seana. Nie powiedział nic, ale oczy miał straszne - Sean nie mógł znieść ich spojrzenia. Ojciec zaciął konie batem i zawrócił bryczkę na drogę do Ladyburga; powoził jak szalony, a wiatr rozwiewał jego brodę na boki.
Sean patrzył, jak odjeżdżają. Po chwili zniknęli za drzewami, ale on stał wciąż samotnie na werandzie; potem nagle odwrócił się i przebiegł pędem przez cały dom. Wybiegł kuchennymi drzwiami i przeciąwszy podwórko wpadł do środka powozowni. Zdjął ze stojaka uzdę i pobiegł do zagrody. Zagonił w róg ogrodzenia gniadą klacz, objął ramieniem jej szyję, wetknął do pyska wędzidło, zawiązał rzemyki i wskoczył na oklep na jej grzbiet.
Kopnął klacz piętami i nakłonił do biegu w stronę bramy. Odchylił się do tyłu, kiedy poderwała się do skoku, i przylgnął do jej karku, gdy lądowała, po czym usadowił się lepiej na jej grzbiecie i pociągnął za uzdę, kierując klacz na drogę do Ladyburga.
Do miasta było osiem mil i powóz zajechał tam wcześniej od Seana. Odnalazł go przed domem doktora van Rooyena; konie sapały ciężko, a ich skóra zlana była potem. Sean ześlizgnął się z końskiego grzbietu, podszedł do drzwi gabinetu zabiegowego i cicho je otworzył. W pokoju unosił się słodkawy zapach chloroformu. Garrick leżał na stole. Po jego obu stronach stali Waite i jego żona, a doktor mył ręce w stojącej przy ścianie emaliowanej miednicy. Ada Courteney cicho płakała; jej twarz zalana była łzami. Wszyscy odwrócili się, spoglądając na stojącego w progu Seana.
- Chodź tutaj - powiedział Waite Courteney. Głos miał matowy i bez wyrazu. - Chodź tu i stań koło mnie. Będą odcinać nogę twojemu bratu i, na Chrystusa, nie pozwolę ci ani na chwilę odwrócić od tego oczu!

4. W nocy przywieźli Garricka z powrotem do Theunis Kraal. Waite Courteney prowadził bryczkę bardzo powoli i ostrożnie. Daleko z tyłu wlókł się Sean. Było mu zimno w koszulce khaki i czuł się niedobrze po tym, co zobaczył. Miał siniaki na ramieniu, w miejscu gdzie trzymał go ojciec, zmuszając do oglądania zabiegu.
Służący zostawili na werandzie zapalone latarnie. Siedzieli w cieniu, cisi i pełni niepokoju.
- Noga? - zapytał jeden z nich w języku zulu, kiedy Waite wchodził na stopnie z owiniętym w koc Garrickiem.
- Ucięta - odparł zachrypniętym głosem Waite. Z ust ich wszystkich wyrwało się ciche westchnienie.
- Jak się czuje? - zapytał ten sam głos.
- Żyje - powiedział Waite.
Zaniósł Garricka do przeznaczonego dla gości i chorych pokoju i trzymał go w ramionach czekając, aż jego żona pościeli łóżko; potem położył go i przykrył.
- Czy jest coś jeszcze, co możemy zrobić? - zapytała Ada.
- Możemy tylko czekać. Poszukała dłoni męża.
- Boże, proszę Cię, pozwól mu żyć - wyszeptała. - Jest taki młody.
- To wina Seana! - Waite zapłonął nagłym gniewem. - Garry nigdy nie zrobiłby sam czegoś takiego. - Próbował uwolnić rękę z uścisku Ady.
- Co masz zamiar zrobić? - zapytała.
- Mam zamiar zlać go na kwaśne jabłko. Mam zamiar zedrzeć z niego pasy.
- Proszę cię, nie rób tego.
- O co ci chodzi?
- I tak ma już dosyć. Widziałeś jego twarz?
Waite'owi opadły nagle bezsilnie ramiona i usiadł na fotelu obok łóżka. Ada dotknęła jego policzka.
- Zostanę tutaj z Garrym - powiedziała. - Idź i spróbuj się trochę zdrzemnąć, mój drogi.
- Nie - odparł. Ada usiadła na skraju fotela i Waite objął ją. Po długim czasie oboje zasnęli, przytuleni do siebie w fotelu koło łóżka.

5. Dni, które nadeszły, były złe. Umysł Garricka wyzwolił się z jarzma rzeczywistości i pogrążył w gorącej krainie delirium. Chłopiec dyszał ciężko i rzucał rozpaloną głową na wszystkie strony, płacząc i zawodząc w wielkim łóżku; kikut nogi spuchł jak bania i szwy były tak napięte, że wydawało się, iż wyrwą się z obrzmiałego ciała. Z ran wyciekała na prześcieradło żółta i cuchnąca ropa.
Przez cały ten czas była przy nim Ada. Ocierała mu pot z twarzy, zmieniała opatrunki na kikucie, trzymała przy ustach szklankę, żeby się napił, i uspokajała, kiedy majaczył. Miała podkrążone ze zmęczenia i zmartwienia oczy, ale nie opuszczała go. Inaczej Waite. Cechował go typowy dla mężczyzn strach przed cierpieniem i dosłownie dusił się, gdy tylko dłużej został w pokoju. Co pół godziny wchodził i stawał przy łóżku, a potem nagle odwracał się i opuszczał pomieszczenie, żeby niespokojnie krążyć po całym domu. Z korytarzy dochodziło Adę jego ciężkie stąpanie.
Sean też nie wychodził z domu: siedział na ogół w kuchni albo w odległym kącie werandy. Nikt się do niego nie odzywał, nawet służba; przepędzali go, kiedy próbował wślizgnąć się do sypialni Garricka. Był samotny tak, jak tylko może być samotny ktoś, kogo gnębi poczucie winy - bo Garry'ego czekała śmierć, poznawał to po niedobrej ciszy, która wisiała nad Theunis Kraal. Z kuchni nie dochodziły żadne rozmowy ani stukanie garnków, nie słychać było donośnego, głębokiego śmiechu ojca; nawet psy były markotne. Śmierć zawładnęła Theunis Kraal. Jej zapach unosił się z poplamionych prześcieradeł przynoszonych do kuchni z pokoju Garricka; piżmowy, zwierzęcy zapach. Czasami Seanowi wydawało się, że ją widzi; nawet siedząc w jasnym świetle dnia na werandzie czuł, jak czai się blisko niego, że jest jak cień na obrzeżu jego widzenia. Na razie nie przybierała żadnej formy. Była chłodem i ciemnością, która otaczała dom gromadząc siły potrzebne, by zabrać jego brata.
Trzeciego dnia Waite wypadł z krzykiem z pokoju Garricka. Przebiegł przez dom i podwórko.
- Karlic! Gdzie jesteś? Osiodłaj Rooiberga. Pospiesz się, człowieku, niech cię diabli. On umiera, słyszysz mnie, on umiera!
Sean nie ruszał się spod kuchennych drzwi, gdzie siedział oparty o ścianę. Objął tylko mocniej ramieniem szyję Partacza, który dotknął chłodnym nosem jego policzka. Patrzył, jak ojciec wskakuje na ogiera i odjeżdża. Podkowy zadudniły na drodze do Ladyburga i kiedy przebrzmiał ich odgłos, Sean wstał i wślizgnął się do domu; nasłuchiwał chwilę przy drzwiach sypialni Garricka, a potem otworzył je cicho i wszedł do środka. Ada odwróciła się do niego; miała zmęczoną twarz. Wyglądała o wiele starzej niż na swoje trzydzieści pięć lat, ale czarne włosy ściągnęła do tyłu w elegancki kok i miała na sobie świeżą i czystą suknię. Mimo wyczerpania wciąż była piękną kobietą. Miała w sobie łagodność i dobroć, których nie potrafiły zniszczyć ból i zmartwienia. Wyciągnęła rękę do Seana. Podszedł do jej krzesła i spojrzał na Garricka. Domyślił się, dlaczego jego ojciec pojechał po doktora. W pokoju czaiła się śmierć - lodowaty chłód unosił się nad łóżkiem. Garrick leżał nieruchomo; twarz miał żółtą, oczy zamknięte, a usta popękane i suche.
W Seanie wezbrała cała dręcząca go samotność i poczucie winy. Z piersi wydarł mu się zdławiony szloch, szloch, który kazał mu uklęknąć i wtulić twarz w suknię Ady. Płakał po raz ostatni w życiu, płakał, jak płacze mężczyzna - z przejmującym bólem, czując, jak każdy szloch rozrywa mu pierś.
Waite Courteney wrócił z Ladyburga z doktorem. Kolejny raz Seana wyprowadzono z pokoju i zamknięto drzwi. Przez całą noc słyszał, jak krzątają się w pokoju Garricka, słyszał ich przytłumione głosy i szuranie nóg po drewnianej żółtej podłodze. Nad ranem było po wszystkim. Gorączka minęła, Garrick przeżył. Był żywy, ale skrajnie wyczerpany - zapadnięte oczy tkwiły głęboko w ciemnych oczodołach - niczym u kościotrupa.
Jego ciało i umysł nigdy w pełni nie wróciły do zdrowia po brutalnej amputacji.
Dochodził do siebie wolno - minął tydzień, zanim mógł sam podnieść do ust pożywienie. Lecz pierwszym pragnieniem była chęć zobaczenia brata.
- Gdzie jest Sean? - zapytał, zanim jeszcze potrafił wypowiedzieć coś głośniej niż szeptem.
I Sean, wciąż przepełniony poczuciem winy, przesiadywał przy nim godzinami. Dopiero kiedy Garrick zasypiał, Sean wymykał się z pokoju i z wędką albo oszczepami i szczekającym u jego boku Partaczem wybiegał na sawannę. To, że spędzał tyle czasu przy łóżku chorego, świadczyło o rozmiarach jego skruchy. Bezczynność drażniła go niczym uprząż młodego źrebaka; nikt nie wiedział, ile kosztowały go te przesiedziane w ciszy godziny, podczas których całe jego ciało rozsadzała niewyczerpana energia, a jedna myśl goniła drugą.
A potem Sean musiał wracać do szkoły. Wyjechał w poniedziałek rano, kiedy było jeszcze ciemno. Garrick przysłuchiwał się odgłosom odjazdu, rżeniu stojących na podjeździe koni i głosowi Ady wydającej ostatnie instrukcje.
- Włożyłam ci pod koszule butelkę syropu na kaszel, oddaj ją Fraulein, jak tylko się rozpakujesz. Ona dopilnuje, żebyś go zażył przy Pierwszych objawach przeziębienia.
- Tak, mamo.
- W małym kuferku masz sześć kamizelek. Zakładaj świeżą każdego dnia.
- Kamizelki są dla maminsynków.
- Rób, co ci każą, młody człowieku - to głos Waite'a. - I jedz szybciej swoją owsiankę. Musimy już wyjeżdżać, jeśli mam cię zawieźć do miasta na siódmą.
- Mogę się pożegnać z Garrym?
- Pożegnałeś się z nim już wczoraj wieczorem... teraz na pewno jeszcze śpi.
Garrick otworzył usta, żeby zawołać, ale wiedział, że i tak go nie usłyszą. Leżał cicho przysłuchując się szuraniu odsuwanych w jadalni krzeseł, potem procesji kroków na werandzie, głośnym okrzykom pożegnania i na koniec turkotowi kół toczącej się po żwirze bryczki. Po odjeździe Seana i ojca zrobiło się bardzo cicho.
Dni mijały bezbarwnie. Jedynym jaśniejszym momentem stały się dla Garricka weekendy. Czekał na nie z utęsknieniem, a okres między jednym a drugim wydawał mu się wiecznością - młodym i chorym czas płynie wolniej. Ada i Waite niewiele wiedzieli, co czuł. W jego pokoju znajdowało się teraz centrum całego domu; przenieśli tu ze świetlicy dwa wielkie skórzane fotele, postawili je przy łóżku i spędzali w nich wieczory: Ada ze swoimi robótkami, a Waite z fajką w ustach i kieliszkiem brandy przy łokciu, strugający drewnianą nogę i śmiejący się swoim głębokim śmiechem. Oboje starali się nawiązać z nim kontakt. Być może przyczyną ich porażki stał się fakt, że robili to tak ostentacyjnie, u cofnięcie się do tych lat, kiedy Garry był małym chłopcem, okazało się niemożliwe. Pomiędzy dorosłymi a tajemnym światem młodych istnieje zawsze pewna bariera, pewna rezerwa. Garrick śmiał się razem z nimi i rozmawiał, ale to nie było to samo, co obcowanie z Seanem. W ciągu dnia Ada musiała prowadzić duże gospodarstwo, a Waite miał na głowie piętnaście tysięcy akrów ziemi i dwa tysiące sztuk bydła. To był czas, kiedy Garrick czuł się najbardziej samotny. Gdyby nie książki, mógłby tego nie wytrzymać. Czytał wszystko, co przynosiła mu Ada: Stevensona, Swifta, Defoe'a, Dickensa, a nawet Szekspira. Wielu rzeczy nie rozumiał, ale czytał łapczywie i opium drukowanego słowa pomagało mu przetrwać długie dni aż do piątku, do powrotu Seana.
Kiedy wracał Sean, wydawało się, że przez cały dom przechodzi potężny podmuch wiatru. Drzwi trzaskały, szczekały psy, służący zrzędzili, a wszędzie, na górze i na dole, słychać było tupot bosych stóp. Najbardziej hałasował sam Sean, ale nie wyłącznie. Była również jego świta: koledzy z klasy, z wiejskiej szkoły, do której chodził. Przyjmowali autorytet Seana z podobną gotowością, co Garrick; zdobył go sobie nie tylko siłą pięści, ale również wesołością i wigorem, które zarażały innych. Przyjeżdżali tego lata do Theunis Kraal całą gromadą, czasami we trzech na grzbiecie jednego kucyka, niczym siedzące na sztachetach jaskółki. Dodatkową atrakcję stanowił kikut Garricka. Sean był z niego bardzo dumny.
- Tutaj właśnie zeszył to doktor - mówił, wskazując na ślady szwów biegnące wzdłuż pofałdowanej blizny.
- Czy mogę tego dotknąć?
- Nie za mocno, bo pęknie.
Garrickowi nigdy nie poświęcano tyle uwagi w całym jego życiu. Promieniał, kiedy wlepiali w niego rozszerzone z przejęcia oczy.
- Śmieszne uczucie... tak jakby była gorąca.
- Czy to bolało?
- Jak przeciął kość?... toporem?
- Nie. - Tylko Sean był w stanie odpowiedzieć na tego rodzaju techniczne pytania. - Piłą. Tak jak piłuje się drzewo. - Pokazał otwartą dłonią, jak się to robi.
Ale nawet tak fascynujący temat nie mógł zatrzymać ich na długo i w końcu zaczynali się niespokojnie kręcić.
- Hej, Sean, Karl i ja wiemy, gdzie jest gniazdo czapli... chcesz zobaczyć? - mówili. Albo: - Chodźmy łapać żaby. - I wtedy Garrick próbował desperacko zwrócić z powrotem na siebie ich uwagę.
- Jeśli macie ochotę, możecie obejrzeć moją kolekcję znaczków.
Leży tam, na kredensie.
- Nie, widzieliśmy ją już w zeszłym tygodniu. Chodźmy.
W tym właśnie momencie Ada, która przysłuchiwała się rozmowie przez otwarte drzwi kuchni, wnosiła jedzenie. Pieczone w miodzie koeksustery4, pokryte lukrem ciastka czekoladowe, konfitury z melona i pół tuzina innych smakołyków. Wiedziała, że nie wyjdą z pokoju, dopóki nie zmiotą wszystkiego z talerzy, i że rozbolą ich od tego brzuchy, ale było to lepsze od widoku Garricka leżącego samotnie i przysłuchującego się, jak biegają po wzgórzach.
Weekendy były krótkie, mijały nie wiadomo kiedy. Dla Garricka zaczynał się kolejny długi tydzień. Minęło ich osiem, osiem ponurych tygodni, zanim doktor van Rooyen pozwolił mu przesiadywać w ciągu dnia na werandzie. Ale od tej chwili perspektywa powrotu do zdrowia zaczęła przybierać całkiem realne kształty. Drewniana noga, którą robił Waite, była prawie gotowa: ojciec modelował teraz skórzaną miseczkę, do której miał przylegać kikut, przybijał ją do drewnianej Powierzchni miedzianymi gwoździami o płaskich czubkach; pracował starannie, formując skórę i dopasowując paski, które miały służyć do jej przymocowania. W tym czasie Garrick ćwiczył na werandzie, skacząc obok Ady, zarzuciwszy jej rękę na ramię, z zaciśniętymi z przejęcia szczękami i pobladłą twarzą, na której zaznaczały się wyraźnie piegi po tak długim przebywaniu w zamkniętym pomieszczeniu. Dwa razy dziennie Ada siadała na poduszce przed krzesłem Garricka i nacierała mu kikut spirytusem metylowym, żeby zahartować go przed, pierwszym zetknięciem z ciasną skórzaną miseczką.
- Założę się, że Sean się zadziwi, kiedy zobaczy mnie spacerującego po podwórku.
- Wszyscy się zadziwią - zapewniła go Ada. Spojrzała mu w oczy i uśmiechnęła się.
- Czy mogę spróbować już teraz? Mógłbym pójść z nim na ryby, kiedy przyjedzie w sobotę.
- Nie powinieneś robić sobie zbyt wielkich nadziei, Garry. Na początku nie będzie to takie łatwe. Najpierw będziesz musiał się nauczyć. Podobnie jak jazdy na koniu; pamiętasz, ile razy spadłeś z siodła, zanim nauczyłeś się jeździć?
- Ale czy mogę zacząć już teraz?
Ada sięgnęła po butelkę, nalała sobie trochę spirytusu w stuloną dłoń i natarła mu kikut.
- Musimy zaczekać, aż doktor van Rooyen powie, że jesteś gotów. To nie potrwa długo.
I nie potrwało.
- Możecie mu już założyć protezę - powiedział po swojej następnej wizycie doktor van Rooyen, kiedy Waite odprowadzał go do dwukółki. - Będzie miał się czym zająć. Nie pozwólcie, żeby się przemęczał, i pilnujcie, żeby nie obtarł sobie kikuta. Nie chcemy kolejnej infekcji.
Proteza - odezwało się echem w umyśle Waite'a to wstrętne słowo, kiedy znikała mu z oczu dwukółka. - Proteza - powtórzył i zacisnął pięści po bokach, nie chcąc odwrócić głowy, żeby nie zobaczyć żałośnie przejętej twarzy na werandzie.

6. Jesteś pewien, że nigdzie cię nie uwiera? - zapytał Waite, kucając przed krzesłem Garricka i przymierzając protezę. Obok nich stała Ada.
- Tak, nigdzie, pozwólcie mi stanąć. Jezu, ale Sean się zadziwi, prawda? Będę mógł pojechać z nim do szkoły w poniedziałek, prawda? - Garrick drżał cały z podniecenia.
- Zobaczymy - mruknął niezobowiązująco Waite. Wyprostował się i stanął obok krzesła.
- Ado, moja droga, weź go za drugie ramię. Teraz słuchaj, Garry, chcę, żebyś najpierw się z tym oswoił. Staniesz z naszą pomocą i będziesz się starał po prostu utrzymać równowagę. Rozumiesz?
Garrick kiwnął z entuzjazmem głową.
- Dobrze, więc teraz wstań.
Garrick wyprostował przed sobą protezę, która zaszurała po drewnianej podłodze. Podnieśli go i stanął opierając się całym ciężarem na sztucznej nodze.
- Patrzcie! Stoję na niej! Hej, patrzcie, stoję na niej - krzyknął i rozjaśniła mu się twarz. - Dajcie mi chodzić, dalej! Dajcie mi chodzić.
Ada spojrzała na męża, który skinął głową. Poprowadzili wspólnie Garricka do przodu. Potknął się dwa razy, ale nie dali mu upaść. Proteza klekotała po deskach podłogi. Zanim doszli do końca werandy, nauczył się podnosić wysoko nogę, kiedy przesuwał ją do przodu. Zawrócili i w drodze powrotnej potknął się tylko raz.
- Wspaniale, Garry, wspaniale ci idzie - powiedziała ze śmiechem Ada.
- Niedługo będziesz radził sobie sam. - Waite uśmiechnął się z ulgą.
Nie spodziewał się, że pójdzie to tak łatwo, a Garrick natychmiast wziął go za słowo.
- Pozwólcie mi stanąć samemu.
- Nie tym razem, chłopcze. Na jeden dzień wystarczy.
- O Jezu, tato. Nie będę próbował chodzić, po prostu stanę. W razie czego złapiecie mnie razem z mamą. Proszę, tato, proszę.
Waite zawahał się.
- Pozwól mu, mój drogi - wstawiła się za Garrickiem Ada. - Tak dobrze sobie radził. Pomoże mu to odzyskać wiarę we własne siły.
- No dobrze. Ale nie próbuj chodzić - zgodził się Waite. - Gotów jesteś, Garry? Puść go.
Puścili go ostrożnie. Zachwiał się lekko i ich ręce pospieszyły z powrotem.
- Nic mi się nie stanie. Zostawcie mnie. - Uśmiechnął się do nich uspokajająco i ponownie odsunęli ręce. Przez chwilę stał wyprostowany, a potem spojrzał w dół i uśmiech zastygł mu na wargach. Był na szczycie wysokiej góry, żołądek podchodził mu do gardła i bał się, desperacko i irracjonalnie się bał. Przechylił się gwałtownie i zanim zdążyli go złapać, z gardła wydarł mu się krzyk.
- Spadam! Zabierzcie to! Zabierzcie! Jednym szybkim ruchem posadzili go na krześle.
- Zabierzcie to! Spadam!
Przeraźliwe krzyki syna rozdzierały Waite'owi serce. Gorączkowo szarpał rzemyki mocujące protezę.
- Zdjąłem to, Garry. Jesteś bezpieczny. Trzymam cię. Przytulił go do piersi, pragnąc, by poczuł się pewnie w uścisku jego mocnych ramion, blisko potężnego ciała, ale Garnek nie przestawał szarpać się i rozpaczliwie krzyczeć.
- Zanieś go do sypialni, zabierz go do środka - zawołała Ada i Waite wybiegł z werandy, trzymając Garricka w ramionach.
Właśnie wtedy Garrick po raz pierwszy odkrył swoją kryjówkę. W momencie gdy ogarniające go przerażenie stało się nie do zniesienia, poczuł, jak coś przesuwa się miękko w jego głowie. Pod powiekami zatrzepotały mu skrzydła ćmy. Świat przed jego oczyma poszarzał, jakby przesłonił go tuman mgły, która gęstniała i gubiły się w niej wszelkie odgłosy i kształty. Była ciepła - ciepła i bezpieczna. Nikt nie mógł go tu skrzywdzić, mgła otulała go i chroniła. Był bezpieczny.
- Chyba zasnął - szepnął Waite do swojej żony. W jego głosie brzmiało zdumienie. Przyglądał się badawczo twarzy chłopca i przysłuchiwał jego oddechowi.
- Ale to stało się tak szybko... to nienormalne. Choć z drugiej strony wygląda dobrze.
- Myślisz, że powinniśmy wezwać doktora? - zapytała Ada.
- Nie - potrząsnął głową Waite. - Po prostu przykryję go i posiedzę tutaj, aż się obudzi.
Garrick obudził się wczesnym wieczorem i usiadł uśmiechając się, jakby nic się nie stało. Odprężony, trochę zakłopotany, ale pogodny, zjadł dużą kolację. Nikt nie wspomniał już ani słowem o sztucznej nodze. Mogło się zdawać, że Garrick zupełnie o niej zapomniał.

7. Sean przyjechał do domu w piątek po południu. Miał podbite oko - bójka musiała mieć miejsce przed kilkoma dniami, bo brzegi siniaka zdążyły się już zazielenić. Sean bardzo powściągliwie wypowiadał się na jej temat Przywiózł ze sobą jaja muchołówki - ofiarował je Garrickowi - oraz żywego węża w tekturowym pudełku, którego Ada natychmiast skazała na śmierć, nie zważając na pełną pasji mowę, wygłoszoną przez Seana w jego obronie, a także łuk wystrugany z drzewa M'senga, które, według opinii Seana, najlepiej nadaje się do sporządzania łuków.
W Theunis Kraal jak zwykle wiele się zmieniło wraz z jego przyjazdem - wszędzie więcej było gwaru, więcej ruchu i więcej śmiechu.
Na kolację podano tego dnia olbrzymią pieczeń wołową i kartofle w koszulkach - ulubione danie Seana, który zmiatał wszystko z talerza niczym głodny pyton.
- Nie wkładaj tyle do ust - strofował go siedzący u szczytu stołu Waite, ale w jego głosie brzmiała czułość. Trudno było nie faworyzować jednego z synów. Sean przyjął reprymendę w duchu, w jakim została udzielona.
- Tato, w tym tygodniu oszczeniła się suka Frikkiego Oberholstera. Ma sześć szczeniaków.
- Nie - odparła zdecydowanym głosem Ada.
- Jezu, mamo, chociaż jednego.
- Słyszałeś, co powiedziała matka, Sean.
Chłopiec polał mięso sosem, przekroił kartofel i podniósł połówkę do ust. Właściwie wcale nie spodziewał się, że się zgodzą - ale gra była warta świeczki.
- Czego nauczyłeś się w tym tygodniu? - zapytała Ada. To było przykre pytanie. Sean uczył się tylko tyle, ile było trzeba, żeby uniknąć kłopotów - i ani trochę więcej.
- Och, mnóstwa rzeczy - odparł niezobowiązująco i szybko zmienił temat. - Skończyłeś już sztuczną nogę dla Garricka, tato?
Zapadła cisza. Garrick wlepił oczy w talerz; jego twarz pozbawiona była wyrazu. Sean wsadził sobie do ust drugą połówkę kartofla.
- Jeśli tak - przemówił z pełnymi ustami - to jutro ja i Garry idziemy na bagna łowić ryby.
- Nie mów z pełnymi ustami - warknął Waite z nieoczekiwaną złością. - Zachowujesz się jak prosiak.
- Przepraszam, tato - mruknął Sean. Reszta posiłku upłynęła w nieprzyjemnym milczeniu i zaraz po kolacji Sean uciekł do sypialni. Garry ruszył za nim, podskakując na jednej nodze i opierając się rękoma o ściany.
- Dlaczego tata jest taki wściekły? - zapytał rozżalony Sean, kiedy tylko znaleźli się sami.
- Nie wiem - odparł Garrick siadając na łóżku. - Czasami wścieka się nie wiadomo dlaczego... sam wiesz.
Sean ściągnął koszulę przez głowę, zwinął ją w kłębek i cisnął w kąt pokoju.
- Lepiej ją podnieś, bo będzie awantura - ostrzegł go łagodnie Garrick. Sean zdjął spodnie i kopnął je w to samo miejsce. Ten mały Pokaz niezależności poprawił mu humor. Przeszedł przez pokój i stanął nagi przed Garrickiem.
- Popatrz - powiedział z durną. - Włosy!
Garrick przyjrzał mu się dokładnie. Nie sposób było zaprzeczyć: na podbrzuszu Seana rosło kilka włosków.
- Nie ma ich zbyt wiele - stwierdził Garrick, na próżno starając się ukryć brzmiącą w jego głosie zazdrość.
- Założę się, że mam ich więcej od ciebie - powiedział zaczepnie Sean. - Możemy policzyć.
Ale Garrick wiedział świetnie, że nie ma żadnych szans; podniósł się z łóżka i pokuśtykał przez pokój. Opierając się o ścianę, pochylił się, podniósł z podłogi zmięte ubranie Seana i rzucił je do stojącego przy drzwiach kosza na brudną bieliznę. Sean przyglądał mu się przez chwilę. Przypomniał sobie pytanie, na które nie otrzymał odpowiedzi.
- Czy tato zrobił już dla ciebie sztuczną nogę?
Garry odwrócił się, przełknął ślinę i szybkim drżącym ruchem kiwnął głową.
- Jak wygląda? Przymierzałeś ją już?
Garricka znowu obleciał strach. Pokręcił energicznie głową, jakby szukając ucieczki. W korytarzu za drzwiami zabrzmiały kroki. Sean podbiegł do swego łóżka, złapał nocną koszulę, założył ją przez głowę i dał nura pod koc. Kiedy Waite Courteney wszedł do pokoju, Garrick wciąż stał przy koszu z brudną bielizną.
- No, Garry, dlaczego jeszcze nie leżysz?
Garrick pokuśtykał do swego łóżka, a Waite spojrzał na Seana. Chłopak uśmiechnął się doń z całym wdziękiem, jaki dawał mu jego zdrowy wygląd, i twarz Waite'a również rozjaśniła się w uśmiechu.
- Dobrze, że znowu jesteś w domu, chłopcze - powiedział. Nie sposób było długo gniewać się na Seana. Wyciągnął dłoń i zagłębił palce w jego gęstej, czarnej czuprynie.
- Kiedy zgaszę lampę, nie chcę stąd słyszeć ani słowa... rozumiecie?
Pociągnął pieszczotliwie Seana za włosy, zakłopotany siłą uczucia, jakie żywił dla tego chłopca.

8. Słońce stało wysoko na niebie, gdy następnego ranka Waite Courteney wrócił do domu na śniadanie. Jeden ze stajennych wziął od niego konia i odprowadził do zagrody, a Waite popatrzył za nim, stojąc przed siodlarnią. Omiótł wzrokiem porządne białe pale zagrody, czyste podwórko i elegancko umeblowany dom. Przyjemnie jest być bogatym - zwłaszcza kiedy się wie, jak wygląda bieda. Piętnaście tysięcy akrów żyznych pastwisk, złoto w banku i tyle bydła, ile potrafi wyżywić ziemia. Waite uśmiechnął się i ruszył przez podwórko.
Usłyszał śpiewającą w mleczarni Adę.

Jedzie, jedzie farmer
Klap, klap, tak
Klap, klap, tak - tra la
Walają za nim kapszladzkie dziewczęta
Skradnij mi całusa
Skradnij mi całusa - tra la.

Miała czysty, słodki głos i Waite uśmiechnął się jeszcze szerzej - przyjemnie jest być bogatym i zakochanym. Zatrzymał się na progu mleczarni; grube kamienne ściany i ciężka słomiana strzecha sprawiały, że we wnętrzu panował chłód i półmrok. Ada stała odwrócona plecami do drzwi, kołysząc się w takt piosenki i obracającej się maselnicy. Waite przyglądał jej się przez chwilę, a potem podszedł i objął od tyłu w pasie.
Obróciła się zaskoczona w jego ramionach, a on pocałował ją w usta.
- Dzień dobry, moja piękna mleczareczko - powiedział.
Przywarła do niego.
- Dzień dobry, mój panie - odparła.
- Co jest na śniadanie?
- Och, za jakiego romantycznego głupca wyszłam! - westchnęła. - Chodź ze mną, sam zobaczysz.
Zdjęła fartuch, powiesiła go przy drzwiach, poprawiła włosy i wyciągnęła do niego dłoń. Trzymając się za ręce przecięli podwórko i weszli do kuchni. Waite głośno pociągnął nosem.
- Pachnie przyjemnie. Gdzie są chłopcy?
Joseph nie rozmawiał po angielsku, ale rozumiał, co się do niego mówiło. Podniósł wzrok znad kuchni.
- Są na werandzie od frontu, Nkosi.
Murzyn miał typowo zuluską, okrągłą jak księżyc fizjonomię. Kiedy się uśmiechał, na tle jego czarnej twarzy ukazywały się wielkie, białe zęby.
- Bawią się drewnianą nogą Nkosizana Garry'ego. Twarz Waite'a oblała się rumieńcem.
- Jak ją znaleźli?
- Nkosizana Sean zapytał mnie, gdzie jest, a ja powiedziałem mu, że schował ją pan w kredensie z czystą bielizną.
- Ty cholerny głupcze! - ryknął Waite. Puścił rękę Ady i wybiegł z kuchni. Przebiegając przez dom, usłyszał krzyk Seana i odgłos ciała padającego ciężko na deski werandy. Zatrzymał się pośrodku świetlicy; nie miał odwagi oglądać ogarniętego przerażeniem Garricka. Zrobiło mu się niedobrze ze strachu i ze wściekłości na Seana.
Po chwili usłyszał śmiech Seana.
- No, złaź ze mnie, człowieku, nie leż tak bez ruchu. A potem, nie do wiary, głos Garricka.
- Przepraszam, proteza zaklinowała mi się między deskami podłogi.
Waite podszedł do okna i wyjrzał na werandę. W jej drugim końcu leżeli razem Sean i Garnek. Sean wciąż się śmiał, a na twarzy Garricka igrał nerwowy uśmiech. Sean podniósł się z podłogi.
- No dalej. Wstawaj - powiedział.
Podał Garrickowi rękę, pociągnął go do góry i stanęli opierając się o siebie. Garnek kołysał się niepewnie na swojej protezie.
- Założę się, że ja chodziłbym z tym całkiem normalnie - odezwał się Sean.
- Założę się, że nie potrafiłbyś. To strasznie trudne.
Sean puścił Garricka i stanął przed nim z wyciągniętymi rękoma, gotów w każdej chwili go złapać.
- Ruszaj.
Dał krok do tyłu i Garrick ruszył niepewnie w jego stronę. Miał zaciętą z przejęcia twarz i wymachiwał rękoma, żeby nie stracić równowagi. Dotarł do końca werandy i złapał się oburącz poręczy. Tym razem zaśmiał się razem z Seanem.
Waite zauważył, że stoi za nim Ada. Obejrzał się przez ramię. "Chodźmy stąd" - mówiły jej usta. Ujęła jego rękę.
9. W końcu czerwca 1876 roku Garrick pojechał razem z Seanem do szkoły. Od postrzału minęły prawie cztery miesiące. Odwiózł ich Waite. Droga do Ladyburga prowadziła przez las; miedzy dwiema koleinami rosła wysoka trawa, która muskała spód bryczki. Konie kłusowały koleinami; ich kopyta zapadały się bezgłośnie w gęstej warstwie ubitego kurzu. Na szczycie pierwszego wzniesienia Waite popuścił cugli i obrócił się na koźle, żeby rzucić okiem na swoją posiadłość. Pobielane ściany Theunis Kraal jarzyły się pomarańczowo w porannym słońcu, a otaczające dom łąki miały odcień soczystej zieleni. Wszędzie indziej, jak zwykle wczesną zimą, trawa była wyschnięta, podobnie jak liście drzew. Słońce nie wspięło się jeszcze dość wysoko, żeby pozbawić veld5 wszystkich jego kolorów i zalać ziemię płaskim oślepiającym światłem południa. Liście były brązowe, rdzawe i czerwonawe, tak samo czerwonawe jak stada bydła rasy afrikander, które pasły się między drzewami. Za nimi unosiła się skarpa cętkowana niczym grzbiet zebry ciemnozielonymi pasmami rosnących w wąwozach zarośli.
- Popatrz, Sean, dudek.
- Jasne, widzę go od dawna. To samiec.
Ptak poderwał się z ziemi, uciekając przed końskimi kopytami: był czekoladowoczarny, z białymi skrzydłami i podobnym do etruskiego hełmu grzebieniem na głowie.
- Skąd wiesz? - dopytywał się Garrick.
- Bo ma białe skrzydła.
- Wszystkie mają białe skrzydła.
- Nieprawda. Tylko samce.
- Wszystkie te, które widziałem, miały białe skrzydła - stwierdził z powątpiewaniem Garrick.
- Może nigdy nie widziałeś samicy. Niełatwo je zobaczyć. Siedzą przeważnie w gniazdach.
Waite Courteney uśmiechnął się i odwrócił na koźle.
- Garry ma rację, Sean, nie można ich odróżnić po upierzeniu. Samiec jest po prostu trochę większy, to wszystko.
- A nie mówiłem - powiedział Garrick, któremu obecność ojca najwyraźniej dodała odwagi.
- Taki jesteś mądry - mruknął sarkastycznie Sean. - Pewnie przeczytałeś o tym w tych swoich książkach, co?
Garrick uśmiechnął się, zadowolony z siebie.
- Popatrz, pociąg.
Rzeczywiście ze skarpy zjeżdżał pociąg, ciągnąc za sobą długi pióropusz dymu. Waite puścił konie kłusem. Zbliżyli się do betonowego mostu nad Baboon Stroom.
- Widziałem żółtą rybę.
- To był patyk. Ja też go widziałem.
Rzeka stanowiła granicę posiadłości Waite'a. Przejechali przez most i ruszyli pod górę. Przed nimi leżał Ladyburg. Pociąg mijał zagrody dla bydła; wjeżdżając do miasta zagwizdał i wypuścił wysoko w powietrze obłok pary.
Miasto rozciągało się na dużym obszarze; każdy dom otoczony był ogrodem warzywnym i sadem. Szerokie ulice mogły pomieścić trzydzieści sześć sztuk bydła idącego w jednym rzędzie. Cześć domów wzniesiono z wypalanej cegły, cześć pobielono; kryte były strzechą lub arkuszami falistej blachy pomalowanej na zielony albo matowoczerwony kolor. W środku rozciągał się plac, a centralny punkt Ladyburga stanowiła kościelna wieża. Na skraju miasteczka mieściła się szkoła.
Waite wjechał na główną ulicę i puścił konie kłusem. Na chodnikach było niewielu ludzi; zdjęci porannym chłodem przemykali pod rozłożystymi drzewami, którymi wysadzana była ulica; wszyscy, co do jednego, pozdrawiali Waite'a, a on unosił w górę bat witając mężczyzn i uchylał kapelusza przed kobietami, nie na tyle jednak, by odsłonić łysą czaszkę. Otwarte były już sklepy, a przed wejściem do banku stał na swoich tyczkowatych długich nogach jego właściciel, David Pye. Ubrany był na czarno, niczym karawaniarz.
- Dzień dobry, Waite.
- Dzień dobry, David - zawołał zbyt serdecznie Courteney. Dopiero sześć miesięcy temu spłacił należności ciążące na hipotece Theunis Kraal i zbyt świeża była w jego umyśle pamięć długów; czuł się nieco zakłopotany, jak świeżo wypuszczony z kryminału przestępca, który spotyka na ulicy naczelnika więzienia.
- Czy mógłbyś wstąpić do mnie na chwilę, kiedy odwieziesz swoich chłopaków?
- Możesz już zacząć parzyć kawę - zgodził się Waite. Wiadomo było, że nikt, kto odwiedzał kiedykolwiek Davida Pye'a, nie został poczęstowany kawą. Ruszyli dalej, skręcając w lewo z placu kościelnego, mijając sąd i zjeżdżając w dół w stronę budynku internatu.
Na podwórku stało pół tuzina furgonów i bryczek. Kręcili się wokół nich, wyładowując swój bagaż, mali chłopcy i dziewczynki. Ich ojcowie zgromadzili się w rogu podwórka; mężczyźni o brązowych twarzach i starannie wyszczotkowanych brodach, czujący się nieswojo w garniturach, pogniecionych od długiego leżenia w szafie. Mieszkali za daleko, żeby codziennie dowozić swoje dzieci do szkoły. Ich posiadłości leżały wzdłuż brzegów Tugeli lub na płaskowyżu rozciągającym się w stronę Pietermaritzburga.
Waite zatrzymał bryczkę, zszedł z kozła i rozluźnił uprząż koniom, a Sean zeskoczył z tylnego siedzenia i podbiegł do najbliższej grupki chłopców. Waite skierował się ku stojącym w rogu mężczyznom; rozstąpili się przed nim, uśmiechając się i wyciągając ręce, by uścisnąć jego dłoń. Garnek został sam na przednim siedzeniu bryczki, siedząc z wysuniętą sztywno do przodu protezą i zgarbionymi ramionami, jakby próbował się ukryć.
Po chwili Waite obejrzał się przez ramię. Zobaczył siedzącego samotnie Garricka i ruszył w jego stronę, ale zaraz zatrzymał się. przebiegł oczyma kłębiący się tłum nastolatków, szukając wśród nich swego drugiego syna.
- Sean.
Sean był akurat w trakcie ożywionej dyskusji.
- Tak, tato?
- Pomóż Garry'emu wypakować bagaż.
- O Jezu, tato, teraz rozmawiam.
- Sean! - Głos i twarz Waite'a zrobiły się groźne.
- No dobrze, już idę. - Sean wahał się jeszcze przez chwilę, po czym podszedł do bryczki.
- No, Garry. Podaj mi kufry.
Garrick otrząsnął się z apatii i sięgnął niezgrabnie za tylne siedzenie. Podał bagaż Seanowi. Ten postawił go obok koła i odwrócił się w stronę chłopców, którzy podeszli w ślad za nim do bryczki.
- Karl, ty zaniesiesz to - wydał instrukcje. - Denis, weź tę brązową torbę. Tylko jej nie upuść, człowieku, w środku są cztery słoiki z dżemem. Chodź, Garry - zwrócił się do brata.
Ruszyli w stronę internatu; Garrick zlazł z bryczki i pokuśtykał szybko za nimi.
- Wiesz, Sean? - odezwał się głośno Karl. - Tato pozwolił mi strzelać ze swojej strzelby. Sean stanął jak wryty.
- Niemożliwe! - krzyknął bardziej z nadzieją niż przekonaniem.
- Pozwolił mi - powtórzył uszczęśliwiony Karl. Wszyscy stanęli wlepiając w niego oczy i wtedy dogonił ich Garrick.
- Ile razy strzeliłeś? - zapytał któryś z nich z respektem, Karl już miał powiedzieć "sześć razy", ale w ostatniej chwili zmienił zdanie.
- Och, mnóstwo razy... ile tylko chciałem.
- Będziesz się bał huku wystrzałów... mój tata mówi, że jeśli człowiek zacznie zbyt wcześnie, nigdy nie zostanie dobrym strzelcem.
- Nigdy nie chybiłem - stwierdził z błyskiem w oku Karl.
- Chodźmy - powiedział Sean i ruszył w stronę budynku. Nigdy w życiu nie był tak zazdrosny. Karl pospieszył za nim.
- Założę się, że nigdy nie strzelałeś ze strzelby, Sean, założę się. Sean uśmiechnął się tajemniczo, szukając jakiegoś nowego tematu; wiedział, że Karl będzie dzisiaj mówił tylko o jednym.
Z werandy internatu wybiegła na ich spotkanie dziewczynka.
- To Anna - powiedział Garrick.
Kiedy biegła, wokół jej długich, chudych, brązowych nóg owijała się spódniczka. Miała czarne włosy i drobną twarz, w której tkwił wystający podbródek.
- Cześć, Sean.
Sean odchrząknął. Anna ruszyła za nim, podskakując, żeby dotrzymać mu kroku.
- Miałeś przyjemne ferie?
Sean ignorował ją dalej. Zawsze przyłaziła i zagadywała go, kiedy był w obecności swoich przyjaciół.
- Mam całą puszkę kruchego ciasta, Sean. Chcesz trochę?
W jego oczach pojawił się błysk zainteresowania. Kruche ciasto pani van Essen było słynne w całej okolicy i głowa Seana odwracała się już ku Annie, ale opanował się w ostatniej chwili i z determinacją kroczył dalej w stronę internatu.
- Czy mogę siedzieć obok ciebie w tym półroczu, Sean? Sean odwrócił się do niej ze wściekłością.
- Nie, nie możesz. A teraz uciekaj, jestem zajęty.
Wspiął się po schodach. Anna została na dole; wyglądała, jakby zbierało się jej na płacz, i Garrick pochylił się ku niej nieśmiało.
- Jeśli chcesz, możesz usiąść koło mnie - powiedział cicho. Rzuciła na niego okiem, a potem spojrzała w dół, na jego nogę.
Rozchmurzyła się i zachichotała. Była ładna. Pochyliła się do niego.
- Kuternoga - powiedziała i zachichotała znowu.
Garrick oblał się jaskrawym rumieńcem i nagle spociły mu się oczy. Anna zasłoniła obiema dłońmi usta, odwróciła się ze śmiechem i pobiegła do swoich koleżanek stojących przed częścią internatu przeznaczoną dla dziewcząt. Garrick, wciąż zaczerwieniony, wspiął się po stopniach za Seanem i ciężko oparł o balustradę.
W drzwiach chłopięcej sypialni stała Frdulein. Okulary w drucianych oprawkach i stalowoszare włosy nadawały jej przesadną powagę, która rychło stopniała na widok Seana. Wychowawczyni uśmiechnęła się szeroko.
- Ach, mój Sean, dobrze, że przyjechałeś - co brzmiało właściwie jak: Ach, mein Sean, topsze sze pszyjechalesz.
- Dzień dobry, Frdulein.
Sean obdarzył ją swoim uśmiechem numer jeden.
- Znowu urosłeś - powiedziała, mierząc go wzrokiem. - Bez przerwy rośniesz, jesteś już największym chłopcem w całej szkole.
Sean przyglądał się jej z rezerwą, gotów do podjęcia natychmiastowej akcji obronnej, gdyby próbowała go objąć, co zdarzało się czasem, kiedy nie umiała zapanować nad wypełniającymi ją uczuciami.
Wdzięk, urodziwy wygląd i arogancja całkowicie zawładnęły jej teutońskim sercem.
- Szybko, musicie się rozpakować. Zaraz zaczynają się lekcje. - Odeszła do swoich obowiązków i Sean poprowadził z ulgą swoją drużynę do sypialni.
.- Tata mówi, że w przyszły weekend pozwoli mi pójść ze strzelbą na polowanie, nie tylko strzelać do celu - wracał uparcie do swojej kwestii Karl.
Sean udawał, że nie słyszy.
- Denis, połóż kuferek Garry'ego na tym łóżku.
Wzdłuż ścian znajdowało się trzydzieści łóżek, każde ze stojącą obok szafką. Sala była schludna i ponura - wyglądała dokładnie tak, jak wygląda więzienna cela albo sypialnia w internacie. W rogu siedziała grupka pięciu albo sześciu chłopców, pogrążonych w rozmowie. Spojrzeli na wchodzącego Seana, ale nie wymieniono żadnych pozdrowień - siedzący w rogu należeli do opozycji.
Sean usiadł na swoim łóżku i podskoczył na próbę - było twarde jak deska. Garrick przeszedł przez sypialnię stukając protezą i Ronny Pye, przywódca opozycji, szepnął coś do swoich przyjaciół, którzy spojrzeli na Garricka i roześmiali się. Garrick zaczerwienił się ponownie i szybko usiadł na łóżku, żeby ukryć swoją nogę.
- Myślę, że najpierw upoluję dujkera, a dopiero potem tata pozwoli mi strzelić do kudu albo do inkonki - stwierdził Karl.
Sean zmarszczył brwi.
- Jaki jest nowy nauczyciel? - zapytał.
- Wygląda na faceta w porządku - odparł jeden z siedzących w rogu. - Jimmy i ja widzieliśmy go wczoraj na stacji.
- Jest chudy i nosi wąsy.
- Raczej się nie uśmiecha.
- Na przyszłe ferie tata zabierze mnie pewnie na polowanie na drugi brzeg Tugeli - odezwał się z zaczepką w głosie Karl.
- Mam nadzieję, że nie ma świra na punkcie ortografii i tych rzeczy - rzucił Sean. - Chyba nie zacznie znowu tej historii z układem dziesiętnym, jak stary Jaszczur.
Rozległy się zbiorowe potakiwania, a potem po raz pierwszy odezwał się Garrick.
- Układ dziesiętny jest całkiem łatwy - powiedział. Zapadła nagła cisza. Wszyscy wlepili w niego oczy.
- Może nawet upoluję lwa - stwierdził Karl.

10. Najmłodsi uczniowie obojga płci ulokowani zostali w jednej sali. Ławki były podwójne; na ścianach wisiały mapy, duże tabliczki mnożenia i portret królowej Wiktorii. Pan Anthony Clark przyglądał się z katedry swoim nowym uczniom. Panowało pełne napięcia oczekiwanie; jedna z dziewczynek zachichotała nerwowo i oczy nauczyciela poszukały źródła dźwięku, ale chichot umilkł, zanim zdążył go zlokalizować.
- Moim smutnym obowiązkiem jest zadbać o wasze wykształcenie - ogłosił. To nie był żart. Wszelkie powołanie, które skłoniło go do obrania tego zawodu, wygasło dawno temu w wyniku intensywnej niechęci, jaką budzili w nim młodzi. - Waszym nie mniej smutnym obowiązkiem będzie poddać się temu z całym hartem ducha, na jaki was stać - kontynuował, spoglądając z niesmakiem na ich świecące twarze.
- Co on mówi? - szepnął Sean nie otwierając ust.
- Cśśś... - uciszył go Garrick.
Oczy pana Clarka obróciły się szybko i spoczęły na Garricku. Nauczyciel zszedł, nie spiesząc się, z katedry i zatrzymał się przy jego ławce. Ujął między kciuk i palec wskazujący kilka rosnących na skroni Garricka włosów i szarpnął je do góry. Garrick pisnął cienko, a pan Clark wrócił powoli za katedrę.
- Przechodzimy do lekcji. Grupa pierwsza będzie tak dobra i otworzy zeszyty do ćwiczeń ortograficznych na stronie pierwszej. Grupa druga na stronie piętnastej... - oznajmił, po czym zlecił wszystkim, co mają robić.
- Bolało cię? - zapytał szeptem Sean.
Garrick prawie niedostrzegalnie kiwnął głową i Sean poczuł, jak budzi się w nim intensywna nienawiść do tego człowieka. Nie spuszczał go z oczu.
Pan Clark niedawno przekroczył trzydziestkę. Był chudy, co podkreślał dodatkowo jego trzyczęściowy garnitur. Miał bladą twarz o ponurym wyrazie, który nadawał jej opadający wąsik, i nos zadarty do tego stopnia, że widać było wyraźnie rozwarte nozdrza - tkwiły pośrodku jego fizjonomii niczym lufy dubeltówki. Podniósł głowę znad trzymanej w ręku listy i wycelował swoje nozdrza prosto w Seana.
"Będzie z nim kłopot" - pomyślał; kłopoty potrafił rozpoznawać bezbłędnie. "Złam go, zanim wymknie się spod kontroli."
- Ty, chłopcze, jak się nazywasz?
Sean obejrzał się wystudiowanym ruchem przez ramię. Kiedy spojrzał znów przed siebie, policzki pana Clarka nieco się zaróżowiły.
- Wstań.
- Kto, ja?
- Tak, ty. Sean wstał.
- Jak się nazywasz?
- Courteney.
- Proszę pana.
- Courteney, proszę pana.
Zmierzyli się wzajemnie wzrokiem. Pan Clark na próżno czekał, aż Sean opuści oczy.
"Będzie z nim duży kłopot, dużo większy, niż sądziłem" - pomyślał.
- W porządku, siadaj - powiedział głośno.
Przez klasę przeszło prawie słyszalne westchnienie ulgi. Sean czuł, że zdobył sobie respekt; wszyscy dumni byli z jego zachowania. Poczuł dotyk na ramieniu. To była Anna, która siedziała tuż za nim - najbliżej, jak mogła. Normalnie drażniły go jej zaloty, teraz jednak to lekkie dotknięcie ramienia sprawiło, że poczuł się jeszcze bardziej zadowolony z siebie.
Seanowi wolno mijała godzina. Narysował strzelbę na marginesie swojego zeszytu do ćwiczeń, a potem starł ją starannie gumką. Przez chwilę przyglądał się Garrickowi; irytowała go pilność, z jaką brat wypełniał polecenia nauczyciela.
- Kujon - szepnął, ale Garrick zignorował go.
Sean nudził się. Uniósł się niespokojnie w ławce i jego uwagę przykuł kark Karla; widniał na nim dojrzały pryszcz. Sean wziął linijkę, żeby go wycisnąć, ale zanim zdążył to zrobić, Karl złapał się ręką za ramię, tak jakby chciał się podrapać. Między palcami trzymał zwiniętą kartkę. Sean odłożył linijkę i niepostrzeżenie odebrał liścik. Rozwinął go na kolanach. Na papierze znajdował się jeden wyraz: "Moskity".
Sean uśmiechnął się. Mistrzostwo, z jakim imitował brzęczenie moskita, było jedną z wielu przyczyn, które spowodowały rezygnację poprzedniego nauczyciela. Przez sześć miesięcy stary Jaszczur wierzył, że po klasie fruwają moskity; przez kolejnych sześć wiedział już, że ich nie ma. Próbował wszelkich forteli, jakie zdołał wymyślić, żeby wykryć sprawcę, ale w końcu dał za wygraną. Za każdym razem, kiedy zaczynało się monotonne brzęczenie, pojawiał się coraz wyraźniejszy tik w kąciku jego ust.
Sean odchrząknął i zaczął brzęczeć. Cała klasa z trudem powstrzymywała się od śmiechu. Wszystkie głowy, łącznie z głową Seana, pochylone były pilnie nad książkami. Pan Clark pisał coś na tablicy; ręka, w której trzymał kredę, zawahała się, ale po chwili sunęła równo dalej.
Była to sprytna imitacja; ściszając i wzmacniając głos Sean wywoływał wrażenie, że owad unosi się w powietrzu. Tylko lekkie drżenie grdyki wskazywało, że to jego sprawka.
Pan Clark skończył pisać i odwrócił się twarzą do klasy. Sean nie był taki głupi, żeby natychmiast przestać; pozwolił moskitowi jeszcze trochę polatać, a potem umilkł.
Pan Clark opuścił katedrę i ruszył wzdłuż rzędu ławek najbardziej oddalonych od Seana. Przystanął raz czy dwa, żeby sprawdzić pracę któregoś z uczniów. Doszedł do końca sali i zawrócił, idąc przejściem, przy którym siedział Sean. Zatrzymał się przy Annie.
- Niepotrzebnie robisz takie zakrętasy przy "L" - powiedział. Wziął od niej ołówek i narysował prawidłowo literę. - Widzisz, o co mi chodzi. Popisywanie się przy pisaniu jest tak samo naganne jak popisywanie się w życiu codziennym.
Oddał jej ołówek i okręcając się na pięcie, trzasnął z całej siły Seana w głowę otwartą dłonią. Głowa Seana odskoczyła w bok; odgłos uderzenia przetoczył się po zamarłej w osłupieniu klasie.
- Moskit siedział ci na uchu - powiedział pan Clark.

11. W ciągu dwu następnych lat Sean i Garrick z dzieci stali się młodzieńcami. Płynęli z silnym prądem, szybko posuwając się z biegiem rzeki życia.

W niektórych miejscach rzeka plynęła równomiernie.
Tam można było odnaleźć Adę. Zawsze wyrozumiałą, gotową każdego obdarzyć swym ciepłem, niezmienną w miłości do męża i rodziny, którą uznała za własną.
Tu także znajdował się Waite. W jego włosach pojawiło się więcej srebrnych nitek, ale nic nie nadwątliło jego siły, śmiechu i bogactwa.

W niektórych miejscach rzeka plynęla szybciej.
Zależność Garricka od Seana. Potrzebował go coraz silniej z każdym upływającym miesiącem. Sean stanowił jego tarczę. Jeśli nie było akurat brata, żeby ochronić go przed grożącym niebezpieczeństwem, wtedy pozostawała mu tylko jego ostatnia deska ratunku; zaszywał się w głąb siebie, w ciemną mroczną mgłę własnego umysłu.
Poszli kraść gruszki: bliźniacy, Karl, Denis i dwóch innych. Wokół sadu pana Pye'a rósł gęsty żywopłot, a gruszki, które rosły po jego drugiej stronie, były wielkie niczym pięść mężczyzny i słodkie jak miód, ale smakowały jeszcze słodziej, kiedy pochodziły z kradzieży. Do sadu można się było dostać przez plantację akacji.
- Nie rwijcie za dużo gruszek z jednego drzewa! - rozkazał Sean. - Stary Pye na pewno to zauważy.
Podeszli do żywopłotu. Sean odnalazł w nim dziurę.
- Garry, ty zostaniesz tutaj na czatach. Jeśli ktoś się zbliży, zagwiżdż. Garrick nie próbował nawet ukryć ogarniającej go ulgi; cała ekspedycja nie była na jego nerwy.
- Będziemy ci podawać gruszki - ciągnął dalej Sean. - Nie zjedz ani jednej, póki nie wrócimy.
- Dlaczego on z nami nie idzie? - zapytał Karl.
- Bo nie umie biegać, dlatego. Gdyby go złapali, wiedzieliby, kto z nim był i wszyscy dostalibyśmy manto.
Odpowiedź zadowoliła Karla. Sean przeczołgał się na czworakach przez dziurę, a potem jego śladem poszła pozostała trójka. Garrick został sam.
Stał tuż przy żywopłocie; bliskość zarośli dawała mu poczucie bezpieczeństwa. Czas ciągnął się niemiłosiernie i Garrick zaczął się niepokoić - nie było ich strasznie długo.
Nagle usłyszał głosy; ktoś szedł w jego stronę przez plantację. Ogarnięty paniką wcisnął się głębiej w żywopłot, próbując się w nim ukryć; nie pomyślał nawet o tym, żeby zagwizdać.
Głosy zbliżały się i po chwili rozpoznał między drzewami Ronny'ego Pye'a; razem z nim było dwóch jego kolegów. Uzbrojeni w proce szli z zadartymi głowami, wypatrując ukrytych na drzewach ptaków.
Wydawało się, że nie zauważą przyklejonego do żywopłotu Garry'ego. Prawie go minęli, ale w ostatniej chwili Ronny odwrócił głowę i zobaczył go. Wpatrywali się w siebie z odległości zaledwie dziesięciu stóp, Garrick skurczony w zaroślach i Ronny, na którego fizjonomii zdumienie powoli ustępowało miejsca złośliwej satysfakcji. Rozejrzał się szybko, żeby sprawdzić, czy nie ma w okolicy Seana.
- To stary kulawiec - stwierdził. Jego koledzy zawrócili i stanęli obok niego.
- Co tutaj robisz, kuternogo?
- Szczury zżarły ci język, kuternogo?
- Nie, to termity zżarły mu nogę! Ich śmiech ranił go jeszcze mocniej.
- Odezwij się do nas, kuternogo.
Ronny Pye miał odstające uszy, które tkwiły po obu stronach głowy niczym skrzydła wachlarza. Był rudy i niezbyt duży jak na swój wiek, co czyniło go złośliwym.
- No chodź. Porozmawiaj z nami, kuternogo. Garnek oblizał wargi; w kącikach oczu zebrały mu się łzy.
- Hej, Ronny, każ mu ruszyć w tany, o tak. - Jeden z pozostałych pokazał plastycznie, w jaki sposób utyka Garrick. Rozległy się kolejne wybuchy śmiechu, głośniejsze i bardziej śmiałe w miarę, jak go otaczali. - Pokaż nam, jak chodzisz.
Garrick rozejrzał się na obie strony, szukając drogi ucieczki.
- Twojego brata tutaj nie ma - zapiał Ronny. - Nie musisz się za nim oglądać.
Złapał Garricka za koszulę i wyciągnął go z zarośli.
- Pokaż nam, jak chodzisz.
Garrick bezskutecznie próbował się wyzwolić z uścisku Ronny'ego.
- Puść mnie, bo powiem Seanowi. Jak mnie nie puścisz, powiem Seanowi.
- Dobrze, puszczę cię - zgodził się Ronny i pchnął go obiema rękoma w pierś. - Nie wchodź mi pod nogi! Z drogi, kuternogo!
Garrick zachwiał się do tyłu.
Jeden z pozostałych tylko na to czekał.
- Z drogi, kuternogo! - krzyknął popychając go z powrotem. Otoczyli go pierścieniem i przekazywali sobie z rąk do rąk.
- Z drogi!
- Z drogi!
Łzy spływały mu po policzkach.
- Proszę was, przestańcie.
- Proszę was, proszę was - przedrzeźniali go.
I nagle Garrick poczuł z ulgą trzepoczące za powiekami cienie - twarze napastników rozmazały mu się przed oczyma i prawie nie czuł popychających go rąk. Upadł prosto na twarz, ale nie poczuł bólu. Dwóch z nich pochyliło się, żeby go podnieść; na twarzy miał brud pomieszany ze łzami.
Z tyłu, z dziury w żywopłocie wynurzył się Sean. Koszulę z przodu miał wypchaną gruszkami. Przez sekundę tkwił na czworakach, przypatrując się temu, co się dzieje, a potem skoczył do przodu. Ronny usłyszał, jak nadbiega, puścił Garricka i odwrócił się.
- Kradłeś gruszki taty - krzyknął. - Powiem...
Pięść Seana wylądowała na jego nosie i Ronny upadł na ziemię. Sean odwrócił się w stronę dwu pozostałych, ale ci rzucili się do ucieczki. Gonił ich przez kilkanaście kroków, a potem zawrócił ku Ronny'emu, ale tu także się spóźnił. Ronny pomykał między drzewami, trzymając się za twarz; krew z nosa kapała mu na koszulę.
- Nic ci się nie stało, Garry?
Sean uklęknął przy bracie, starając się zetrzeć brudną chustką kurz z jego twarzy. Pomógł mu się podnieść i Garrick stanął, chwiejąc się lekko na nogach. Miał otwarte oczy i dziwny nieobecny uśmiech na ustach.

Bieg rzeki wyznaczały punkty orientacyjne. Niektóre z nich nieduże jak sterta kamieni na płyciźnie.
Waite Courteney przyglądał się Seanowi siedzącemu po drugiej stronie stołu w Theunis Kraal. Widelec, na który nałożył sobie trochę jajecznicy na szynce, zatrzymał się w połowie drogi do ust.
- Obróć się twarzą do okna - odezwał się podejrzliwie. Sean usłuchał.
- Co tam masz, do diabła, na policzku?
- Co? - Sean przesunął dłonią po twarzy.
- Kiedy się ostatni raz myłeś?
- Nie bądź głuptasem, mój drogi - powiedziała Ada, dotykając pod stołem nogi męża. - To nie brud, to zarost.
- Naprawdę zarost? - Waite przyjrzał się uważnie Seanowi i twarz wykrzywiła mu się w uśmiechu; otworzył usta, żeby coś powiedzieć i Ada domyśliła się natychmiast, że ma zamiar obrócić wszystko w żart - w jeden z tych swoich przyciężkich żartów, subtelnych niczym rozjuszony dinozaur, które do głębi duszy urażą Seana w jego świeżo upieczonej męskości.
- Myślę, że powinieneś mu kupić brzytwę, Waite - wtrąciła się szybko.
Waite zgubił wątek, odchrząknął i podniósł do ust widelec.
- Nie chcę się golić - oznajmił czerwieniąc się Sean.
- Broda będzie ci szybciej rosnąć, jeśli na początku kilka razy ją zgolisz - powiedziała Ada.
Po drugiej stronie stołu Garrick pocierał ze smutkiem swoje gładkie policzki.

Niektóre z punktów orientacyjnych były wielkie niczym cyple, głęboko wrzynające się w rzekę.
Waite zabrał ich ze szkoły na grudniowe ferie. W rozgardiaszu, w jakim ładowali swoje kuferki do powozu i żegnali się głośno z Frdulein i kolegami - niektórych nie mieli oglądać przez całe sześć tygodni - bliźniacy nie zauważyli, że Waite zachowuje się trochę dziwnie.
Dopiero później, kiedy konie gnały do domu dwa razy szybciej niż normalnie, Sean pochylił się do ojca.
- Dlaczego tak pędzimy, tato? - zapytał.
- Zobaczycie - odparł Waite, i obaj, Sean i Garrick, spojrzeli na niego z nagłym zainteresowaniem. Sean zadał pytanie, ot tak sobie, ale odpowiedź ojca z miejsca ich zaintrygowała. Bombardowany pytaniami Waite uśmiechał się pod nosem i wykręcał od jasnej odpowiedzi. Kiedy dojechali do Theunis Kraal, ciekawość bliźniaków sięgnęła szczytu.
Waite zajechał końmi pod sam dom i jeden ze stajennych podbiegł, żeby zabrać od niego lejce. Na werandzie siedziała Ada; Sean wyskoczył z bryczki i podbiegł do niej po stopniach. Pocałował ją szybko.
- Co się stało? - zapytał błagalnie. - Tata nie chce powiedzieć, ale wiemy, że coś się stało.
Garrick także wspiął się po schodach.
- No, powiedz nam - prosił, łapiąc ją za rękę.
- Nie wiem, o co wam chodzi - roześmiała się Ada. - Zapytajcie lepiej jeszcze raz swojego ojca.
Na werandę wszedł Waite. Objął Adę w pasie i uścisnął.
- Nie wiem, co im wpadło do głowy - powiedział - ale skoro już tak się niepokoją, mogą pójść do swojej sypialni i zobaczyć, co tam leży. W tym roku trochę wcześniej dostaną swoje gwiazdkowe prezenty.
Sean przegonił Garricka w świetlicy i z dużym wyprzedzeniem dotarł do drzwi sypialni.
- Zaczekaj na mnie - wołał za nim desperacko Garrick. - Proszę, zaczekaj na mnie.
Sean stanął na progu jak wryty.
- Jezu Chryste - szepnął. Były to najmocniejsze słowa, jakie znał. Garrick zatrzymał się za nim i razem wpatrywali się szeroko rozwartymi oczyma w leżące na stole pośrodku pokoju dwa futerały, dwa długie płaskie futerały z błyszczącej jasno skóry, z miedzianymi okuciami po bokach.
- Strzelby! - krzyknął Sean.
Podszedł powoli do stołu, jakby się bał, że to tylko fatamorgana i że za chwilę znikną mu z oczu.
- Popatrz! - powiedział, dotykając palcem złotych liter wybitych na wieku bliżej leżącego futerału. - Są na nich nawet nasze nazwiska.
Odsunął zamek i podniósł wieko. W gnieździe z zielonego rypsu połyskiwał, roztaczając wokół zapach smaru do broni, poemat ze stali i drewna.
- Jezu Chryste - powtórzył Sean. A potem obejrzał się przez ramię na Garricka. - Nie otworzysz swojej? - zapytał.
Garrick pokuśtykał do stołu, starając się ukryć ogarniające go rozczarowanie; tak strasznie chciał dostać komplet powieści Dickensa.

Były w rzece miejsca, w których tworzyły się wiry.
Nadszedł ostatni tydzień bożonarodzeniowych ferii. Garrick leżał w łóżku, lecząc jedno ze swoich przeziębień. Waite Courteney pojechał do Pietermaritzburga na zebranie Związku Hodowców Bydła i na farmie mało było tego dnia do roboty. Sean zagonił niedomagające sztuki do zagrody dla chorego bydła i przeprowadził konną inspekcję południowych pastwisk. Wróciwszy do Theunis Kraal, całą godzinę przegadał ze stajennymi. Potem zajrzał do domu. Garrick spał, a Ada ucierała masło w mleczarni. Sean poprosił Josepha o wcześniejszy lunch i jedząc na stojąco w kuchni, zastanawiał się, jak spędzić popołudnie. Starannie rozważał różne możliwości. Mógł wziąć strzelbę i zapolować na dujkera na skraju skarpy albo dosiąść konia i pojechać łowić węgorze w stawach powyżej White Falls. Skończył jeść, ale wciąż nie mógł podjąć decyzji. Przeciął podwórko i zajrzał do chłodnego, pogrążonego w mroku wnętrza mleczarni.
Ada uśmiechnęła się do niego znad maselnicy.
- Cześć, Sean, pewnie masz ochotę na lunch.
- Joseph już mi dawał, mamo, dziękuję.
- Joseph już mi dał - poprawiła go delikatnie.
Sean powtórzył za nią całe zdanie, wdychając zapach mleczarni - lubił zalatujący serem ciepły aromat świeżego masła i woń powalanego krowim nawozem klepiska.
- Co masz zamiar robić dziś po południu?
- Przyszedłem zapytać, czego bardziej potrzebujesz: dziczyzny czy węgorzy... nie wiem, czy mam iść na polowanie, czy na ryby.
- Węgorze to dobry pomysł. Moglibyśmy zrobić je w galarecie i podać jutro na kolację, kiedy wróci do domu ojciec.
- Przywiozę ci pełne wiadro.
Osiodłał kucyka, przytroczył do siodła puszkę z robakami i ruszył z wędką na ramieniu w stronę Ladyburga. Przejechał most nad Baboon Stroom i skręcił z drogi, jadąc wzdłuż strumienia w stronę wodospadu. Kiedy mijał plantację akacji poniżej domu Van Essenów, zorientował się, że obierając tę drogę popełnił błąd. Spomiędzy drzew wybiegła z zadartą do kolan spódniczką Anna. Sean puścił kucyka kłusem nie oglądając się na boki.
- Sean! Hej, Sean!
Nadbiegała z boku, mając nad nim przewagę; nie było sposobu, żeby przed nią uciec. Zatrzymał kuca.
- Cześć, Sean.
Dyszała ciężko i miała zaczerwienioną twarz.
- Cześć - mruknął.
- Gdzie jedziesz?
- Tam i z powrotem, żeby zobaczyć, jak to daleko.
- Jedziesz na ryby. Mogę zabrać się z tobą? - zapytała i uśmiechnęła się błagalnie. Miała drobne białe zęby.
- Nie, bo za dużo gadasz. Będziesz płoszyć ryby. Uderzył piętami kucyka.
- Proszę cię, będę cicho. Słowo daję - zawołała biegnąc obok niego.
- Nie. - Szarpnął za lejce i wyprzedził ją. Po przejechaniu stu jardów obejrzał się. Wciąż biegła za nim z rozwianymi włosami. Zatrzymał kucyka i pozwolił jej dobiec.
- Wiedziałam, że się zatrzymasz - powiedziała, łapiąc z trudem powietrze.
- Wracasz do domu czy nie? Nie chcę, żebyś za mną łaziła.
- Będę siedzieć cicho jak myszka. Słowo honoru.
Wiedział, że będzie biegła za nim aż do szczytu skarpy i dał za wygraną.
- Dobrze, ale jeżeli powiesz choć jedno słowo, wyślę cię z powrotem do domu.
- Obiecuję. Pomóż mi, proszę.
Pomógł jej wspiąć się na zad kucyka i siadła z boku obejmując go w pasie rękoma. Wspinali się w górę skarpy. Droga wiodła tuż obok White Falls i czuli, jak owiewa ich delikatny jak mgiełka pył wodny. Anna dotrzymywała obietnicy tylko do chwili, kiedy upewniła się, że znaleźli się zbyt daleko, żeby Sean mógł ją wysłać z powrotem. Znowu zaczęła gadać. Gdy chciała, żeby coś powiedział, co nie zdarzało się zbyt często, ściskała go mocniej w pasie i Sean chrząkał.
W lasku nad stawami Sean spętał nogi kucykowi i puścił go między drzewa. Schował siodło oraz lejce w norze mrówkojada, po czym ruszyli przez trzciny w stronę wody. Anna pobiegła przed nim i kiedy dotarł do piaszczystego brzegu, zobaczył, że wrzuca do stawu kamyki.
- Hej, przestań! - wrzasnął na nią. - Przepłoszysz wszystkie ryby.
- Och, przepraszam. Zapomniałam.
Usiadła i grzebała bosymi palcami nóg w piasku. Sean założył przynętę na haczyk i zarzucił wędkę w zieloną wodę; prąd porwał jego spławik, który wirując dotarł aż do drugiego brzegu. Oboje bacznie mu się przyglądali.
- Nie wydaje mi się, żeby tu były jakieś ryby - stwierdziła Anna.
- Musisz być cierpliwa... ryby nie biorą tak od razu.
Anna rysowała palcem u nogi wzory na piasku. Powoli minęło pięć minut.
- Sean...
- Cśśś! Następne pięć minut.
- Łowienie ryb to strasznie głupie zajęcie.
- Nikt cię tu nie prosił - stwierdził Sean.
- Ale gorąco!
Sean nie odpowiedział.
Wysokie trzciny nie dopuszczały do nich najmniejszej bryzy, a biały piasek odbijał gorące słońce. Anna wstała i przechadzała się niecierpliwie po plaży. Podeszła do skraju trzcin, podniosła z ziemi garść długich, zaostrzonych niczym włócznia łodyg i zaczęła je zaplatać.
- Nudzę się - oznajmiła.
- Więc idź do domu.
- Poza tym jest mi gorąco.
Sean wyciągnął żyłkę, sprawdził robaki i zarzucił wędkę z powrotem. Anna pokazała mu za plecami język.
- Popływajmy trochę - zaproponowała.
Sean zignorował ją. Wbił dolny koniec wędki w piasek, naciągnął kapelusz na czoło, żeby ochronić przed blaskiem oczy i oparł się na łokciach, wyciągając przed sobą nogi. Słyszał skrzypiący pod jej stopami piasek, a potem zapadła cisza. Intrygowało go, co ona tam takiego robi, ale obracając się do tyłu, okazałby słabość.
Tak to jest z dziewczynami, pomyślał z goryczą.
Nagle usłyszał tuż za sobą tupot bosych stóp. Usiadł szybko i zaczął się odwracać. Jej białe ciało mignęło mu przed oczyma i zanurzyło się z pluskiem w wodzie, niczym wyskakujący z potoku pstrąg. Sean skoczył na równe nogi.
- Hej, co ty robisz?
- Pływam - roześmiała się Anna.
Stała zanurzona do pasa w zielonej wodzie, ze spływającymi na piersi i ramiona mokrymi włosami. Sean zapatrzył się w te piersi, białe jak miąższ jabłka, z ciemnoróżowymi, prawie czerwonymi brodawkami. Anna obróciła się na plecy i zaczęła młócić nogami wodę.
- Voet sak, małe rybki! Uciekajcie, małe rybki! - wołała ze śmiechem.
- Hej, nie wolno ci tego robić! - zawołał bez przekonania Sean. Chciał, żeby się znowu wyprostowała - te piersi sprawiały, że jego żołądek dziwnie się zaciskał - ale Anna uklękła i woda sięgała jej teraz aż do podbródka. Widział je pod wodą. Chciał, żeby się wyprostowała.
- Tak tu przyjemnie. Dlaczego nie chcesz się wykąpać?
Obróciła się na brzuch i zanurzyła głowę pod wodą; nad powierzchnią ukazały się bliźniacze kształty jej pośladków i żołądek Seana znowu się zacisnął.
- Wchodzisz? - zapytała ocierając obiema dłońmi oczy.
Sean stał ogłupiały; w ciągu kilku sekund jego uczucia do niej przeszły gruntowną rewolucję. Z całej duszy pragnął znaleźć się w wodzie tuż obok tych tajemniczych białych owalnych kształtów, ale hamował go wstyd.
- Boisz się! Chodź, ja ci dodam odwagi - drażniła się z nim. Wyzwanie ukłuło go.
- Nie boję się.
- No to wchodź.
Wahał się jeszcze przez kilka sekund, a potem zrzucił kapelusz i rozpiął koszulę. Odwróciwszy się do niej plecami, ściągnął spodnie, po czym odwrócił się i dał nurka do stawu, wdzięczny za osłonę, jaką dawała mu woda. Wynurzył głowę, a Anna wepchnęła ją z powrotem pod powierzchnię. Złapał ją za nogi, wyprostował się, przewrócił ją na plecy i pociągnął na mieliznę, tam gdzie nie mogła się skryć pod wodą. Wymachiwała ramionami, żeby utrzymać głowę na powierzchni, i piszczała z uciechy. Sean poślizgnął się na kamieniu i upadł puszczając ją. Zanim się podniósł, wskoczyła mu na plecy. Mógł ją łatwo zrzucić, ale dotyk jej ciała sprawiał mu przyjemność - było śliskie i ciepłe mimo zimnej wody. Podniosła garść piasku i sypnęła mu we włosy. Nie opierał się specjalnie. Zarzuciła mu ręce na szyję i czuł teraz, jak przylega doń z tyłu całe jej ciało. Napięcie, jakie odczuwał w żołądku, rozszerzyło się na całą pierś i zapragnął wziąć ją w ramiona. Przekręcił się, sięgając do tyłu, ale ona wyślizgnęła mu się z rąk i dała z powrotem nurka na głębinę. Sean rzucił się za nią z pluskiem. Annie stale udawało się przed nim umknąć i głośno się śmiała.
W końcu stanęli naprzeciwko siebie, zanurzeni aż po szyję, i Sean poczuł, jak ogarnia go złość. Chciał wziąć ją w ramiona. Zauważyła zmianę w jego nastroju i wyszła na brzeg. Pochyliła się nad jego ubraniem, podniosła koszulę i wytarła nią twarz. Stała naga zupełnie się nie krępując - miała zbyt wielu braci, żeby wiedzieć, co to wstyd. Sean obserwował, jak jej piersi zmieniały kształt, gdy podnosiła w górę ramiona; przyglądał się jej kształtom i dostrzegł teraz, że chude niegdyś nogi wypełniły się ciałem; jej uda ocierały się o siebie, a w miejscu, w którym się stykały, widniała trójkątna, ciemna oznaka kobiecości. Rozłożyła koszulę na piasku, usiadła na niej i spojrzała na Seana.
- Wychodzisz?
Wyszedł zakłopotany z wody, zasłaniając się rękoma. Anna odsunęła się, robiąc dla niego miejsce na koszuli.
- Możesz usiąść, jeśli chcesz.
Siadł szybko, podciągając kolana pod brodę. Obserwował ją kątem oka. Wokół brodawek miała gęsią skórkę od zimnej wody. Zdawała sobie sprawę, że na nią patrzy, i zadowolona odchyliła do tyłu ramiona. Sean znowu poczuł oszołomienie - oczywiste było, że to ona panuje teraz nad sytuacją. Niedawno jeszcze mógł ją bez przerwy strofować; obecnie ona wydawała rozkazy, a on słuchał.
- Masz włosy na piersi - stwierdziła Anna obracając się, żeby mu się lepiej przyjrzeć. Były rzadkie i jedwabiste, ale Sean zadowolony był i z takich. Wyprostował nogi.
- I masz o wiele większego niż Frikkie.
Sean próbował z powrotem podciągnąć nogi, ale powstrzymała go kładąc mu dłoń na udzie.
- Mogę go dotknąć?
Sean próbował się odezwać, ale ze ściśniętego gardła nie wydobywał się żaden dźwięk. Anna nie czekała na odpowiedź.
- Och! Robi się całkiem sztywny... zupełnie jak u Caribou. Caribou był ogierem pana van Essena.
- Zawsze wiem, kiedy tata wpuszcza Caribou do zagrody, żeby pokrył klacz. Każe mi wtedy odwiedzić ciotkę Lettie. Ale ja chowam się na plantacji. Widać stamtąd całkiem dobrze zagrodę.
Dłoń Anny była łagodna i ruchliwa; Sean nie był w stanie myśleć o niczym innym.
- Wiesz, że ludzie robią to zupełnie tak samo jak konie? - zapytała.
Sean kiwnął głową; uczestniczył już w prowadzonych w szkolnych latrynach zajęciach z biologii.
- Zrobisz to ze mną, Sean?
- Nie wiem jak - jęknął.
- Jeśli o to chodzi, to założę się, że konie też nie wiedzą za pierwszym razem - odparła Anna. - Jakoś sobie poradzimy.

Wracali do domu wczesnym wieczorem. Anna siedziała za Seanem, obejmując go mocno w pasie, z policzkiem przytulonym do jego pleców. Zostawił ją na skraju plantacji.
- Zobaczymy się w poniedziałek w szkole - powiedziała i odwróciła się, żeby odejść.
- Anno...
- Tak?
- Wciąż cię boli?
- Nie - odparła. - To było całkiem przyjemne - dodała po krótkim zastanowieniu.
Odwróciła się i pobiegła między akacje.
Sean powoli jechał do domu. W środku czuł się pusty; było to smutne i intrygujące uczucie.
- A gdzie ryby? - zapytała Ada.
- Nie brały.
- Nie złowiłeś ani jednej?
Sean potrząsnął głową i przeszedł przez kuchnię.
- Sean?
- Tak, mamo?
- Czy coś ci jest?
- Nie - zaprzeczył szybko. - Czuję się świetnie. Wyślizgnął się na korytarz. Garrick siedział wyprostowany w łóżku.
Skóra wokół jego nozdrzy była zaogniona i spękana; odłożył czytaną przez siebie książkę i uśmiechnął do wchodzącego do pokoju brata. Sean siadł na swoim łóżku.
- Gdzie byłeś? - zapytał zakatarzonym głosem Garrick.
- Na stawach powyżej wodospadów.
- Łowiłeś ryby?
Sean nie odpowiedział; siedział pochylony do przodu z łokciami opartymi o kolana.
- Spotkałem Annę. Pojechała tam razem ze mną.
Kiedy wspomniał jej imię, zainteresowanie Garricka wzrosło. Bacznie obserwował brata. Sean wciąż miał na twarzy wyraz zakłopotania.
- Garry - powiedział i zawahał się; musiał to z siebie wyrzucić. - Wiesz, Garry? Przerżnąłem Annę.
Garrick wypuścił ze świstem powietrze. Gwałtownie pobladł, tylko jego nos pozostał zaczerwieniony i obolały.
- To znaczy - mówił powoli Sean, tak jakby próbował wyjaśnić to sobie samemu - to znaczy, naprawdę ją przerżnąłem, zupełnie tak, jak o tym kiedyś mówiliśmy. Zupełnie tak jak... - machnął rękoma, jakby chciał sobie pomóc; nie potrafił znaleźć słów. Położył się na plecach na łóżku.
- Pozwoliła ci - głos Garricka zniżył się niemal do szeptu.
- Poprosiła mnie o to - odparł Sean. - To było śliskie... ciepłe i śliskie.
A potem, długo po zgaszeniu światła, kiedy obaj już leżeli, Seana doszedł cichy szelest dochodzący z łóżka Garricka. Przysłuchiwał się jakiś czas, aż nabrał pewności.
- Garry! - oskarżył go głośno.
- Nie robiłem tego, naprawdę nie robiłem.
- Wiesz, co powiedział nam tato. Wypadną ci zęby i dostaniesz pomieszania zmysłów.
- Nie robiłem tego, naprawdę nie robiłem - głos Garricka był zdławiony od łez i przeziębienia.
- Słyszałem cię - powiedział Sean.
- Drapałem się tylko w nogę. Słowo honoru.

Na koniec wody rzeki pokonały ostatni wodospad i wpadły do morza; chłopcy weszli w wiek męski.
Pan Clark nie potrafił złamać Seana. Zamiast tego, dał się wciągnąć w nie kończące się zmagania, w których - wiedział o tym dobrze - tracił powoli punkt po punkcie. Teraz po prostu bał się tego chłopaka., Nie kazał mu już wstawać z ławki, bo Sean był równego z nim wzrostu. Zmagania trwały od dwóch lat; obaj znali swoje słabe punkty i wiedzieli, jak je wykorzystywać.
Pan Clark nie znosił pociągania nosem; być może traktował je podświadomie jako naigrawanie się z własnego, zdeformowanego organu powonienia. Sean miał bardzo szeroki repertuar: od ledwie słyszalnego wąchania konesera sprawdzającego bukiet brandy aż po głośny gardłowy charkot.
- Przepraszam, proszę pana, nie mogę na to nic poradzić, trochę się przeziębiłem.
Ale potem, żeby nie być mu dłużnym, pan Clark odkrył, że może łatwo zranić Seana poprzez Garricka. Krzywdząc choćby trochę tego drugiego, zadawało się nieopisane cierpienia Seanowi.
To był zły tydzień dla pana Clarka. Dokuczała mu wątroba osłabiona uporczywymi nawrotami malarii. Od trzech dni cierpiał na straszny ból głowy; poza tym niezbyt fortunnie zakończyły się jego rozmowy z radą miejską na temat przedłużenia kontraktu. Poprzedniego dnia Sean dał prawdziwy pokaz pociągania nosem i pan Clark zbliżał się do kresu swojej wytrzymałości.
Wszedł do klasy i zasiadł za katedrą; omiótł wzrokiem swoich uczniów, zatrzymując spojrzenie na Seanie.
"Niech tylko spróbuje" - pomyślał. - "Niech no tylko spróbuje, to zatłukę go na śmierć."
W ciągu ostatnich dwu lat uczniowie zostali rozsadzeni inaczej; Seana i Garricka rozdzielono i Garrick siedział teraz w pierwszej ławce, gdzie pan Clark miał do niego łatwy dostęp, a Sean miał swoje miejsce daleko, prawie na samym końcu klasy.
- Grupa pierwsza otworzy czytanki na stronie piątej - powiedział pan Clark - grupa druga na...
Garrick pociągnął nosem; znowu dokuczał mu katar sienny. Pan Clark zamknął książkę z głośnym trzaśnięciem.
- Niech cię diabli - zaklął cicho, a potem powtórzył głośniej: - Niech cię wszyscy diabli! - Zatrząsł się z wściekłości; szeroko rozwarte nozdrza wyraźnie mu pobielały.
Podbiegł do ławki Garricka.
- Niech cię diabli! Niech cię wszyscy diabli, ty mały przeklęty kaleko! - wrzasnął i uderzył Garricka w twarz otwartą dłonią. Chłopiec złapał się obiema rękami za policzek i wytrzeszczył na niego oczy.
- Ty brudna mała świnio - darł się pan Clark. - Teraz ty też zaczynasz.
Złapał Garricka za włosy i walnął jego czołem o pulpit ławki.
- Ja cię nauczę. Na Boga, ja cię nauczę. Ja ci pokażę. - Trach. - Ja ci pokażę. - Trach.
Tyle czasu zajęło Seanowi, by do nich dobiec. Złapał rękę pana Clarka i odciągnął go od brata.
- Niech pan go zostawi! On nic nie zrobił!
Pan Clark spojrzał na twarz Seana - nie panował teraz zupełnie nad sobą - twarz, która prześladowała go przez dwa długie lata. Zacisnął pięść i trzasnął go w szczękę.
Sean zatoczył się do tyłu; od siły uderzenia stanęły mu łzy w oczach. Przez sekundę leżał oparty o jedną z ławek, wpatrując się w Clarka, a potem ryknął z gniewu.
Ten dźwięk otrzeźwił nauczyciela, który cofnął się do tyłu. Sean dopadł go już po dwóch krokach. Bijąc obiema rękami i rycząc z wściekłości przy każdym uderzeniu, zapędził Clarka aż pod tablicę. Nauczyciel próbował uciec, ale Sean złapał go za kołnierzyk koszuli i pociągnął do siebie - do połowy urwany kołnierzyk został mu w dłoni i Sean zadał jeszcze jedno uderzenie. Nauczyciel osunął się wzdłuż ściany na podłogę. Sean stał nad nim ciężko dysząc.
- Precz stąd - sapnął Clark. Zęby miał poplamione krwią, która wypełniała mu usta; kilka kropel wypłynęło mu na wargi. Pod uchem sterczał zabawnie naderwany kołnierzyk.
W klasie słychać było tylko ciężki oddech Seana.
- Precz - powtórzył pan Clark.
W Seanie wypalił się cały gniew. Trzęsąc się ze zdenerwowania ruszył w stronę drzwi.
- Ty też - wskazał Clark Garricka.
Garrick wstał z ławki i pokuśtykał za Seanem. Wyszli razem na szkolne podwórko.
- Co teraz zrobimy? - zapytał Garrick; na jego czole wyrósł wielki czerwony guz.
- Myślę, że powinniśmy iść do domu.
- A co z naszymi rzeczami?
- Nie damy rady ich wszystkich zabrać... będziemy musieli posłać po nie później. Chodź.
Przeszli przez miasto i znaleźli się na drodze prowadzącej na farmę. Dotarli prawie do mostka nad Baboon Stroom, zanim którykolwiek z nich odezwał się ponownie.
- Jak myślisz, co zrobi tata? - zapytał Garrick. To pytanie nurtowało ich od chwili, gdy opuścili mury szkoły.
- Nie wiem, ale cokolwiek zrobi, warto było - uśmiechnął się Sean. - Widziałeś, jaki mu dałem wycisk? Prosto w ten jego świński ryj.
- Nie powinieneś tego robić, Sean. Tato nas zabije. Mnie też, a ja przecież nic nie zrobiłem.
- Pociągałeś nosem - przypomniał mu Sean.
Stanęli na mostku i pochylili się obaj nad balustradą, wpatrując się w płynącą wodę.
- Jak twoja noga? - zapytał Sean.
- Boli... sądzę, że powinniśmy trochę odpocząć.
- Dobrze, jeśli chcesz - zgodził się Sean. Zapadło długie milczenie; przerwał je Garrick.
- Żałuję, że to zrobiłeś, Sean.
- Twój żal nic nam nie pomoże. Stary Nochal nie poczuje się od tego ani trochę lepiej. Zastanówmy się teraz, co powiemy tacie.
- Uderzył mnie - powiedział Garrick. - Mógł mnie zabić.
- Tak - zgodził się skwapliwie Sean. - I mnie też uderzył. Namyślali się przez chwilę.
- Może powinniśmy po prostu odejść z domu - zasugerował Garrick.
- Nie mówiąc nic tacie? - pomysł był pociągający.
- Jasne, moglibyśmy uciec na morze albo zrobić coś w tym rodzaju - stwierdził z błyskiem w oku Garrick.
- Przecież cierpisz na morską chorobę. Robi ci się niedobrze nawet w tramwaju.
Przez jakiś czas próbowali rozgryźć gnębiący ich problem. W końcu Sean spojrzał na Garricka, Garrick spojrzał na Seana i równocześnie, jakby się umówili, ruszyli obaj w dalszą drogę do Theunis Kraal.
Ada stała przed domem. Na głowie miała słomiany kapelusz, ocieniający jej twarz przed słońcem, a na ramieniu koszyk kwiatów. Zajęta ogrodem zauważyła ich dopiero, kiedy znaleźli się na środku trawnika. Ich widok sprawił, że zamarła w bezruchu. Starała się opanować wzbierający niepokój. Doświadczenie kazało jej oczekiwać po swoich pasierbach najgorszego i dziękować losowi zawsze, kiedy okazywało się, że omyliły ją przeczucia.
Dotarłszy do niej, wyczerpali całą swą energię i zatrzymali się niczym para nakręcanych zabawek.
- Dzień dobry - powiedziała Ada.
- Dzień dobry - odpowiedzieli chórem.
Garrick pogrzebał w kieszeni, wyciągnął z niej chustkę i wydmuchał nos. Sean wlepił oczy w spadzisty holenderski dach Theunis Kraal, jakby widział go pierwszy raz w życiu.
- Co się stało? - Starała się nie podnosić głosu.
- Pan Clark kazał nam iść do domu - oznajmił Garrick.
- Dlaczego? - Ada zaczynała tracić nad sobą panowanie.
- No bo... - Garrick spojrzał na brata, oczekując od niego pomocy. Sean wciąż przyglądał się z zainteresowaniem słomianej strzesze. - No bo... Sean tak jakby uderzył go w głowę i pan Clark się przewrócił. Ja nic nie zrobiłem.
- Och, nie - jęknęła cicho Ada. Wzięła głęboki oddech. - W porządku, mówcie wszystko od początku. Nie ukrywajcie niczego.
Opowiadali jej na przemian, zachłystując się z przejęcia, przerywając sobie wzajemnie i kłócąc się o szczegóły.
- Teraz idźcie lepiej do waszego pokoju - powiedziała Ada, kiedy skończyli. - Wasz ojciec pracuje dzisiaj niedaleko domu i wkrótce przyjedzie na lunch. Spróbuję go trochę przygotować.
W sypialni panowała radosna atmosfera celi skazańców.
- Ile razów dostaniemy, twoim zdaniem? - pytał Garrick.
- Moim zdaniem, będzie nas lał, póki się nie zmęczy, a potem odpocznie i jeszcze trochę dołoży - odparł Sean.
Usłyszeli stukot kopyt końskich na podwórku. Waite powiedział coś do stajennego i roześmiał się głośno; trzasnęły drzwi do kuchni, a potem przez pół minuty czekali w napięciu, aż doszedł ich jego ryk. Garrick podskoczył nerwowo.
Przez następne dziesięć minut słyszeli, jak ojciec i matka rozmawiają ze sobą - na przemian grzmot i uspokajające mruczenie. Potem rozległo się stąpanie Ady w korytarzu. Stanęła na progu.
- Chce się z wami widzieć wasz ojciec. Jest w gabinecie. Waite stał przy kominku. Miał zakurzoną brodę i marsowe
czoło - pomarszczone niczym świeżo zaorana ziemia.
- Wejdźcie - zawołał, kiedy Sean zapukał do drzwi. Wślizgnęli się do środka i stanęli przed nim. Waite uderzył się lekko szpicrutą po nodze i kurz uniósł się z jego bryczesów.
- Podejdź no tutaj - zwrócił się do Garricka i ujął go za włosy. Obrócił do światła jego twarz i przyjrzał się sińcom na czole.
- Hmmm - mruknął. Puścił włosy Garricka, które sterczały dalej nad czołem chłopca.
- A teraz ty - zwrócił się do Seana. - Wyciągnij ręce. Dłońmi w dół.
Skóra po zewnętrznej stronie obu dłoni była popękana, a jeden z kłykci spuchnięty i obrzmiały.
- Hmmm - chrząknął ponownie ojciec. Odwrócił się do szafki stojącej obok kominka, wziął fajkę ze stojaka i napełnił ją tytoniem z kamiennego pojemnika.
- Jesteście parą cholernych głupców - stwierdził - ale zaryzykuję i zatrudnię was za pięć szylingów tygodniowo. Idźcie zjeść lunch. Po południu mamy dużo roboty.
Patrzyli na niego przez chwilę z niedowierzaniem, a potem wycofali się tyłem ku drzwiom.
- Sean.
Chłopiec zatrzymał się; przeczuwał, że to jest zbyt piękne, żeby było prawdziwe.
- Gdzie go uderzyłeś?
- Wszędzie, tato, wszędzie, gdzie mogłem dosięgnąć.
- Tak się nie robi - stwierdził Waite. - Musisz starać się bić tutaj - dotknął fajką podbródka - i zaciskać mocno pięści, inaczej połamiesz sobie wszystkie palce, zanim dorośniesz.
- Tak, tato.
Za Seanem zamknęły się cicho drzwi i Waite pozwolił sobie na uśmiech.
- Dość już mieli tej książkowej nauki - powiedział głośno i zapalił fajkę; po chwili zaciągnął się mocno i wypuścił kłąb dymu na środek pokoju. - Chryste, żałuję, że tego nie widziałem. Ten parszywy belfer najpierw pomyśli dwa razy, zanim dotknie znowu małym palcem któregoś z moich chłopaków.

12. Teraz Sean miał tor, po którym mógł biec. Urodził się po to, by biegać, a Waite Courteney wyprowadził go z boksu, w którym stał i gryzł wędzidło. Sean biegł, nie wiedząc, jaka czeka go nagroda i jak długa jest gonitwa; mimo to pędził wypełniony radością, podążał tak szybko, jak tylko potrafił.
Codziennie przed świtem, stojąc razem z ojcem i Garrickiem w kuchni i trzymając w obu dłoniach kubek z kawą, czuł ogarniające go podniecenie na myśl o nadchodzącym dniu.
- Sean, weź ze sobą Zamę i N'duti i upewnij się, czy w chaszczach nad rzeką nie zabłąkały się jakieś krowy.
- Zabiorę tylko jednego pastucha, tato. N'duti będzie ci potrzebny przy zbiorniku.
- Dobrze. Spróbuj dociągnąć do nas koło południa. Musimy dzisiaj wykąpać tysiąc sztuk.
Sean wypił do końca kawę i zapiął marynarkę.
- W takim razie muszę już iść.
Przy kuchennych drzwiach czekał stajenny, trzymając dla niego konia. Sean wsunął strzelbę do futerału i nie dotykając stopą strzemienia skoczył na siodło; uniósł dłoń, uśmiechając się do Waite'a, po czym zawrócił konia i ruszył przez podwórko. Ranek był jeszcze ciemny i zimny. Waite obserwował go stojąc w progu.
"Jest piekielnie pewny siebie" - pomyślał. Ale takiego właśnie chciał mieć zawsze syna i był z niego dumny.
- Co chcesz, żebym zrobił, tato? - zapytał stojący obok Garrick.
- W zagrodzie dla chorego bydła są jałówki... - Waite przerwał nagle. - Albo nie. Lepiej będzie, jak pojedziesz ze mną.
Sean pracował przez cały ranek, kiedy słońce wisiało niczym sceniczny reflektor nisko nad ziemią, radosne i całe w złocie, a cienie były długie i czarne. Pracował w południe, pocąc się w upale; pracował w deszczu i we mgle, która spływała szara i wilgotna z płaskowyżu; pracował podczas krótkiego afrykańskiego zmroku. Do domu wracał po ciemku. Każda minuta była dla niego przyjemnością.
Poznał dobrze bydło. Nie po imieniu, bo tylko woły pociągowe miały swoje nazwy, ale po rozmiarach, maści i znakach szczególnych, znał je tak, że po jednym spojrzeniu na stado wiedział, których sztuk brakuje.
- Zama, ta stara krowa z zakrzywionym rogiem. Gdzie ona jest?
- Nkosi - już nie zwracano się do niego zdrobniale Nkosizana: paniczu, ale panie, jak do ojca. - Zabrałem ją wczoraj do zagrody dla chorego bydła. Miała robaki w oku.
Nauczył się rozpoznawać choroby po sposobie, w jaki zwierzę się poruszało i trzymało głowę. Nauczył się je leczyć. Robaki najlepiej zalać naftą, aż odpadną od rany niczym ziarna ryżu. Kiedy zwierzę zapadnie na oftalmię, trzeba przepłukać oko nadmanganianem. Na wrzody i wąglik najlepszy jest pocisk i ognisko, w którym paliło się padlinę.
Pierwszego cielaka odebrał w akacjowym gaju przy brzegu Tugeli; zawinął do łokcia rękawy i zrobił to sam, czując na rękach śluz przypominający mydło. Kiedy potem matka lizała swoje małe, chwiejące się przy każdym dotknięciu jej języka, Seana dławiło ze wzruszenia w gardle.
Nic nie było w stanie wyczerpać jego energii. Pracując bawił się.
Doskonalił swoje umiejętności jeździeckie: zeskakiwał z siodła i biegł obok konia, a potem wskakiwał z powrotem i zeskakiwał z drugiej strony; stawał na siodle w pełnym galopie, rozsuwał nogi i opadał w dół, a jego stopy same wchodziły w strzemiona.
Wprawiał się w strzelaniu - aż umiał trafić biegnącego szakala z odległości stu pięćdziesięciu kroków, przecinając na pół ciężkim pociskiem jego ciało nie większe od foksteriera.
Poza tym wykonywał także robotę za Garricka.
- Nie czuję się zbyt dobrze, Sean.
- Co ci dolega?
- Boli mnie noga, wiesz, jak ją sobie ocieram, kiedy za długo jeżdżę.
- Więc dlaczego nie wracasz do domu?
- Tata kazał mi naprawić ogrodzenie wokół trzeciego zbiornika do kąpania bydła - Garrick pochylił się w siodle, masując nogę i próbując się uśmiechnąć.
- Przecież naprawiłeś je w zeszłym tygodniu - zdziwił się Sean.
- Zgadza się... ale druty chyba znowu się obluzowały. Dziwnym trafem wszystkie naprawione przez Garricka przedmioty bardzo szybko psuły się ponownie.
- Zabrałeś ze sobą nożyce do drutu? - zapytał Sean i Garrick skwapliwie wyciągnął je z torby przy siodle.
- Ja to zrobię - stwierdził Sean.
- Do diabła, człowieku, strasznie ci dziękuję - a potem po krótkim wahaniu - nie powiesz nic tacie, dobrze?
- Nie... przecież nic nie możesz poradzić, jeśli cię boli noga.
I Garrick wracał do domu, zakradał się do sypialni i razem z Jimem Hawkinsem umykał na Wyspę Skarbów.
Od czasu kiedy Sean pracował na farmie, zaczął przeżywać nie znane dotąd emocje. Gdy po deszczach zieleniła sjg trawa i wypełniały wodą płytkie niecki na płaskowyżu, nie oznaczało to wyłącznie, że zaczyna się pora godowa ptaków i że więcej ryb uda się złapać w Baboon Stroom - ale również, że zwiększy się waga bydła, które pogonią na sprzedaż do Ladyburga, a także to, że po raz kolejny skończyła się zima i ziemia obrodziła i daje obietnicę życia. Te nowe emocje rozciągały się także na bydło. Seana ogarniało silne, prawie dzikie poczucie posiadania.
Zdarzyło się to późnym popołudniem. Sean zatrzymał konia między drzewami i przyglądał się małemu stadu, które pasło się na otwartej sawannie. Bydło żuło trawę z pochylonymi pyskami, opędzając się leniwie ogonami. Między stadem a Seanem znajdował się mały cielak - miał nie więcej niż trzy dni, był wciąż jasnobeżowej maści i chwiejąc się niepewnie na nogach uczył się chodzić, zataczając niezgrabne koła w niskiej trawie. Jedna z krów zaryczała. Cielak zatrzymał się w miejscu z rozstawionymi krzywo nogami i podniósł uszy. Sean uśmiechnął się i wziął do ręki leżące na końskiej szyi wodze; czas było wracać do domu.
W tej samej chwili zobaczył pikującego na cielę orłosępa; spadał wielki i ciemnobrązowy z nieba, z rozwartymi szponami i zwiniętymi z tyłu skrzydłami. W miarę jak nabierał szybkości, wiatr coraz głośniej świstał mu w piórach.
Sean patrzył jak sparaliżowany. Ptak spadł na cielę i chłopak usłyszał odgłos pękającej kości, ostry niczym trzask, z jakim łamie się suchy patyk. Cielę legło w trawie, walcząc rozpaczliwie z pochylonym nad nim drapieżnikiem.
Jeszcze przez sekundę Sean tkwił w miejscu, oszołomiony szybkością wydarzeń. Potem ogarnęła go nienawiść. Spłynęła na niego tak nagle, że poczuł ucisk w żołądku. Uderzył piętami konia i skierował go w stronę ptaka. Jadąc wydawał z siebie głośny krzyk, wysoki nieartykułowany dźwięk, zwierzęcy krzyk nienawiści.
Orłosęp podniósł łeb i popatrzył na niego z ukosa jednym okiem. Otworzył swój wielki żółty dziób i odpowiedział na jego krzyk, a potem oderwał pazury od cielaka i wzbił się w powietrze. Trzepocząc ciężko skrzydłami, poszybował nisko nad ziemią, i zaczął się coraz szybciej oddalać, nabierając wysokości.
Sean wyciągnął strzelbę z futerału i ściągnął konia, który aż przysiadł na zadzie. Zeskoczył z siodła i złamał broń.
Drapieżnik był teraz pięćdziesiąt jardów przed nim i szybko wzbijał się w górę. Jednym ciągłym ruchem Sean wsadził nabój do komory, zatrzasnął zamek i uniósł broń do ramienia.
To był trudny strzał. Ptak oddalał się od niego i wznosił coraz wyżej. Uderzenia skrzydeł wstrząsały całym jego ciałem. Sean pociągnął za spust. Strzelba uderzyła go w ramię, a wiatr rozwiał obłok dymu, dzięki czemu mógł dostrzec, jak pocisk dosięga celu.
Orłosęp fiknął w powietrzu. Niczym rozerwana poduszka runął w obłoku pierza w dół, poruszając niezdarnie swymi mierzącymi sześć stóp skrzydłami. Sean ruszył ku niemu nie czekając, aż ptak spadnie na ziemię.
Był martwy, kiedy do niego dobiegł, ale nie bacząc na to złapał strzelbę za lufę i zamachnąwszy się wysoko zdzielił go z całej siły kolbą. Przy trzecim uderzeniu złamała się kolba, ale on nie przestawał tłuc ptaka, łkając z wściekłości.
Opanował się w końcu i stał zlany potem, trzęsąc się cały i ciężko dysząc. Z ptaka została tylko pokrwawiona miazga mięsa i piór.
Cielak wciąż żył. Strzelba nie nadawała się do użytku. Sean ukląkł przy nim i płacząc z gniewu, uśmiercił go swoim myśliwskim nożem.

13. Tak silne były te nowe doznania, że Sean mógł żywić nienawiść nawet do Garricka. Ale nie na długo. Gniew Seana, podobnie jak jego nienawiść, był szybki niczym płomienie ogarniające suchą trawę; gorące i wysokie, ale krótkotrwałe i pozostawiające same popioły, bez tlących się żagwi.
Waite'a nie było akurat w Theunis Kraal. Przez trzy kolejne lata wybierano go na prezesa Związku Hodowców Bydła i za każdym razem odmawiał. Był wystarczająco próżny, by pożądać związanego z urzędem prestiżu, i zarazem dość rozsądny, aby zdawać sobie sprawę, że ucierpi na tym jego farma. Sean i Garrick pomagali mu już od dwóch lat, kiedy zbliżył się termin kolejnych wyborów.
W noc poprzedzającą jego wyjazd do Pietermaritzburga Waite odbył rozmowę z Adą.
- W zeszłym tygodniu dostałem list od Bernarda, moja droga - powiedział stojąc przed lustrem w ich sypialni i przycinając brodę. - Nalegają, żebym w tym roku przyjął prezesurę.
- Bardzo to mądre z ich strony - stwierdziła Ada. - Jeśli się zgodzisz, będą mieli najlepszego człowieka, który nadaje się na to stanowisko.
Waite zmarszczył brwi, koncentrując się na przystrzyganiu brody. Żona wierzyła w niego tak niepodważalnie, że i on sam nie wątpił o swoich zdolnościach. Przypatrując się teraz swojemu odbiciu w lustrze, zastanawiał się, jak wiele sukcesów zawdzięcza wsparciu udzielanemu mu przez Adę.
- Poradzisz sobie, Waite. - To nie był apel ani pytanie, to było proste stwierdzenie faktu. Kiedy to powiedziała, on sam również w to uwierzył.
Odłożył nożyczki na komodę i obrócił się do niej. Siedziała na łóżku ze skrzyżowanymi nogami, w białej koszuli nocnej i ze spływającą na ramiona falą ciemnych włosów.
- Sądzę, że Sean potrafi zaopiekować się farmą - stwierdziła. - Oczywiście razem z Garrym - dodała natychmiast.
- Sean szybko się uczy - przytaknął Waite.
- Masz zamiar przyjąć ten urząd?
- Tak - odparł po krótkim wahaniu i Ada uśmiechnęła się.
- Chodź do mnie - powiedziała, wyciągając ku niemu ramiona.

Sean odwiózł ojca i Adę na stację w Ladyburgu; w ostatniej chwili Waite uparł się, że zabierze żonę do Pietermaritzburga. Chciał, żeby i na nią spłynęło coś z jego zaszczytu.
Sean odniósł bagaż do wagonu i czekał na peronie, podczas gdy ojciec i Ada rozmawiali z grupkami wybierających się na zebranie hodowców. Lokomotywa zagwizdała i podróżni rozeszli się do swoich przedziałów. Ada ucałowała Seana i weszła do środka. Waite zatrzymał się trochę dłużej na peronie.
- Gdybyś potrzebował jakiejś pomocy, Sean, jedź do pana Erasmusa w Lion Kop. Ja wracam w czwartek.
- Nie będę potrzebował żadnej pomocy, tato. Waite ściągnął usta.
- W takim razie musisz być Bogiem, bo tylko on jeden nie potrzebuje żadnej pomocy - powiedział ostro. - Nie bądź takim cholernym głupcem. W razie kłopotów zwróć się do Erasmusa.
Wspiął się za Adą do przedziału. Pociąg drgnął i nabierając szybkości ruszył w stronę skarpy. Sean patrzył, jak staje się coraz mniejszy, a potem zawrócił do bryczki. Był teraz panem Theunis Kraal i podobało mu się to uczucie. Zgromadzeni na peronie ludzie rozchodzili się i nagle ujrzał idącą ku niemu Annę.
- Cześć, Sean.
Miała na sobie zieloną bawełnianą sukienkę, wypłowiałą od częstego prania. Uśmiechnęła się, odsłaniając swoje drobne białe zęby i wpatrując się w jego twarz.
- Cześć, Anno.
- Nie pojechałeś do Pietermaritzburga?
- Nie. Muszę doglądać farmy.
- O!
Stali w milczeniu, skrępowani obecnością tylu ludzi. Sean odkaszlnął i podrapał się w nos.
- Chodź, Anno. Musimy jechać do domu - zawołał jeden z jej braci, stojący przy kasie biletowej. Anna pochyliła się do Seana.
- Zobaczymy się w niedzielę? - zapytała.
- Przyjdę, jeśli będę mógł. Ale nie wiem... muszę doglądać farmy.
- Postaraj się, Sean, proszę. - Na jej twarzy malowała się powaga. - Będę na ciebie czekała. Zabiorę coś na lunch i będę czekała cały dzień. Proszę, przyjdź, choćby tylko na krótką chwilę.
- Dobrze, przyjdę.
- Obiecujesz?
- Obiecuję. Uśmiechnęła się z ulgą.
- Będę na ciebie czekała na ścieżce nad wodospadami. Obróciła się i pobiegła do swojej rodziny, a Sean odjechał do Theunis Kraal. Garrick leżał w łóżku i czytał.
- Myślałem, że tato kazał ci oznaczyć te nowe sztuki, które kupiliśmy w środę.
Garrick odłożył książkę i usiadł.
- Kazałem Żarnie zatrzymać je w zagrodzie do twojego przyjazdu.
- Tata kazał ci to zrobić. Nie można trzymać ich tam przez cały dzień bez wody i paszy.
- Nienawidzę znakowania - mruknął Garrick. - Nie mogę znieść, jak ryczą, kiedy sieje przypala rozżarzonym żelazem, nienawidzę woni spalonej sierści i skóry... boli mnie od tego głowa.
- Cóż, ktoś musi to zrobić. Ja nie mogę. Muszę napełnić chemikaliami zbiorniki. Jutro zaczniemy kąpać bydło. - Sean zaczynał tracić cierpliwość. - Hej, Garrick, dlaczego w niczym nie można na tobie polegać?
- Nic na to nie poradzę, nic nie poradzę, skoro mam tylko jedną nogę. - Garrick znowu był bliski łez. Wzmianka o nodze odniosła pożądany skutek: Sean natychmiast się opanował.
- Przepraszam. - Uśmiechowi Seana nikt nie potrafił się oprzeć. - Wiesz, co ci powiem? Ja zajmę się znakowaniem. Ty napełnisz zbiorniki. Każ załadować kontenery z chemikaliami na wóz i zabierz ze sobą do pomocy kilku stajennych. Tu masz klucze do magazynu. - Rzucił pęk kluczy na łóżko obok Garricka. - Powinieneś skończyć przed zmrokiem. Przy drzwiach obrócił się.
- Nie zapomnij napełnić wszystkich sześciu zbiorników... nie tylko tych najbliżej domu.
Garnek załadował sześć kontenerów na furgon i pojechał. Wrócił do domu na długo przed zmierzchem. Przód jego bryczesów pochlapany był ciemnymi smolistymi chemikaliami; kilka kropel wsiąkło w skórę buta do konnej jazdy.
- Hej, Garry, napełniłeś wszystkie? - zawołał z gabinetu Sean, kiedy jego brat wyszedł z kuchni na korytarz.
Garrick aż podskoczył z wrażenia. Gabinet Waite'a był miejscem świętym, wewnętrznym sanktuarium Theunis Kraal. Nawet Ada pukała, zanim tam weszła, a bliźniacy przebywali w nim wyłącznie wtedy, kiedy ojciec wymierzał im karę. Garrick pokuśtykał korytarzem i uchylił drzwi do gabinetu.
Sean siedział odchylony do tyłu w kręconym fotelu, trzymając buty na blacie biurka. Założył z wdziękiem nogę na nogę.
- Tata cię zabije - odezwał się drżącym głosem Garrick.
- Tata jest w Pietermaritzburgu - zauważył nie bez racji Sean. Garrick przekroczył próg i rozejrzał się po pokoju. Tak naprawdę widział go po raz pierwszy w życiu. Podczas dotychczasowych wizyt zbyt absorbowała go myśl o bolesnej karze. Zapamiętał tylko skórzane obicie fotela, któremu przyglądał się przechylony przez poręcz, z tyłkiem wystawionym na smagnięcia bicza.
Teraz rozglądał się na wszystkie strony. Ściany obite były boazerią z ciemnożółtych, szlifowanych desek, a sufit ozdobiony sztukaterią w kształcie dębowych liści. Pośrodku pokoju zwisała na miedzianym łańcuchu pojedyncza lampa. Mógł podejść do kominka z brązowego ciosanego kamienia, obok którego leżały gotowe polana.
Na półce przy kominku stały fajki i pojemnik na tytoń, przy jednej ze ścian stojak ze strzelbami, a dalej szafka wypełniona obitymi w zieloną i brązową skórę encyklopediami, słownikami oraz książkami podróżniczymi i rolniczymi - próżno by jednak szukać na niej literatury pięknej. Na ścianie naprzeciw biurka wisiał olejny portret Ady w białej sukni i z kapeluszem w ręku - artysta uchwycił w nim coś z jej łagodnego usposobienia - a nad kominkiem przepyszne, dominujące nad całym pokojem poroże bawołu cape z wielkimi karbowanymi guzami i szerokimi rogami.
Był to pokój mężczyzny; na rozciągniętych na podłodze leopardzich skórach leżały pogubione psie włosy i wszędzie czuć było silnie obecność Waite'a; unosił się tu nawet jego zapach. Należał wyraźnie do niego, podobnie jak wiszące przy drzwiach tweedowa kurtka i kapelusz terai6. Obok Seana stała otwarta szafka, a na niej butelka brandy. Sean trzymał w ręku pękaty kieliszek.
- Pijesz brandy taty - stwierdził oskarżycielskim tonem Garrick.
- Jest całkiem niezła.
Sean uniósł kieliszek i przyjrzał się złocistej cieczy; potem zanurzył w niej wargi i przytrzymał przez chwilę w ustach, przygotowując się do jej przełknięcia. Garrick obserwował go ze strachem i Sean starał się zrobić to bez zmrużenia oka.
- Chcesz trochę?
Garrick potrząsnął głową, a opary brandy podeszły Seanowi do nosa i łzy stanęły mu w oczach.
- Tata cię zabije - powtórzył Garrick.
- Siadaj - rozkazał Sean zachrypniętym głosem. - Chcę ustalić plan zajęć na czas jego nieobecności.
Garrick ruszył w stronę fotela, ale zmienił zdanie, zanim do niego doszedł - zbyt bolesne były związane z nim skojarzenia. Przysiadł na skraju sofy.
- Jutro - powiedział Sean, podnosząc palec - wykąpiemy całe bydło, które pasie się blisko domu. Powiedziałem Żarnie, żeby zagonił je wcześnie rano. Napełniłeś zbiorniki, prawda?
Garrick skinął głową i Sean kontynuował.
- W sobotę - podniósł drugi palec - wypalimy busz wzdłuż skarpy. Trawa jest tam sucha jak pieprz. Ty poprowadzisz jedną grupę i zaczniesz wypalać przy wodospadach, a ja z drugiej strony, niedaleko Fredricks Kloof. W niedzielę... - zaczął Sean i przerwał. W niedzielę czekało go spotkanie z Anną.
- W niedzielę chciałbym pojechać do kościoła - wtrącił szybko Garrick.
- Świetnie - zgodził się Sean. - Pojedziesz do kościoła.
- Wybierasz się tam razem ze mną?
- Nie - odparł Sean.
Garrick spuścił wzrok na rozciągnięte na podłodze skóry... nie namawiał specjalnie Seana, ponieważ spodziewał się spotkać w kościele Annę. A potem, jeśli nie będzie towarzyszył mu brat, może uda mu się odwieźć ją do domu bryczką. Zaczął śnić na jawie i nie słuchał tego, co mówi Sean.
Kiedy nazajutrz rano Sean dotarł do zbiornika, świeciło już jasno słońce. Gonił przed sobą niewielkie stado maruderów, które wyszło spomiędzy drzew i wysokiej kabłąkowatej trawy na zryte racicami pole. Garrick zaczął już zaganiać bydło i w zagrodzie po przeciwnej stronie stało dziesięć sztuk, mokrych i żałosnych, z sierścią pociemniałą od roztworu.
Sean popędził swoje stado przez bramę do przedniego kraalu; dołączyło do zbitej masy stojących już tam brunatnych zwierząt. N'duti zasunął z powrotem drągi, żeby zablokować wyjście.
- Widzę cię, Nkosi.
- Widzę cię, N'duti. Mnóstwo dzisiaj roboty.
- Mnóstwo - zgodził się N'duti. - Zawsze mnóstwo roboty. Sean objechał dookoła kraal, przywiązał konia do drzewa i wrócił pieszo do zbiornika. Garrick stał przy balustradzie, opierając się o jeden z pali podtrzymujących dach.
- Cześć, Garry, jak leci?
- Świetnie.
Sean pochylił się nad balustradą obok Garry'ego. Zbiornik miał dwadzieścia stóp długości i osiem szerokości, a powierzchnia wypełniającego go roztworu znajdowała się poniżej poziomu gruntu. Wokół stało niskie ogrodzenie, a całość zadaszona była słomianą strzechą, chroniącą roztwór przed zbytnim rozcieńczeniem przez deszcz.
Pastuchowie zagonili bydło nad krawędź zbiornika. Zwierzęta niechętnie skakały do środka.
- E'yapi, E'yapi - wrzeszczeli pastuchowie. Nacierające z tyłu zwierzęta zmuszały do skoku te, które znalazły się z przodu. Jeśli któreś się opierało, Żarna pochylał się nad balustradą i gryzł je w ogon.
Zwierzęta skakały z podniesionym wysoko pyskiem i skurczonymi pod piersią przednimi nogami; na chwilę znikały całkiem pod oleistą czarną powierzchnią, po czym wynurzały łby, płynąc zapamiętale wzdłuż zbiornika, aż ich racice dotknęły wznoszącego się po przeciwnej stronie dna i mogły wdrapać się do tylnej zagrody.
- Nie pozwól im się zatrzymywać, Zama! - zawołał Sean. Zulus uśmiechnął się do niego szeroko i ugryzł opierającą się sztukę w ogon swymi wielkimi białymi zębami.
Bawół był ciężki i kiedy skoczył do zbiornika, kropla roztworu kapnęła na policzek przechylonego przez balustradę Seana. Chłopak nie starł jej, zbyt pochłonięty tym, co się dzieje.
- Jeżeli nie dostaniemy za nie najwyższej ceny podczas najbliższej sprzedaży, to znaczy, że kupcy nie znają się na bydle - powiedział bratu.
- Są w porządku - zgodził się Garrick.
- W porządku? To najtłustsze bawoły w całym okręgu. - Sean miał zamiar rozwodzić się dalej na ten temat, ale nagle poczuł, że coś jest nie w porządku - kropla roztworu paliła mu policzek. Starł ją palcem i przytknął go do nosa; w nozdrza uderzył go odór. Przez sekundę spoglądał baranim wzrokiem na swój palec; policzek palił go jak ogień.
Podniósł szybko wzrok. Bydło w tylnym kraalu dreptało niespokojnie w miejscu; jedna ze sztuk zachwiała się i wyrżnęła bokiem w balustradę.
- Zamal - wrzasnął Sean. Zulus spojrzał na niego. - Zatrzymaj je. Na litość boską, nie wpuszczaj już tutaj więcej bydła.
Na skraju zbiornika zatrzymał się kolejny bawół. Sean skoczył na ogrodzenie. Zerwał z głowy kapelusz i uderzył nim zwierzę po pysku, starając się je zawrócić, ale ominęło go i skoczyło w dół. Trzymając się ogrodzenia Sean zeskoczył tam, gdzie przed chwilą stał bawół.
- Zatrzymaj je! - krzyknął. - Zablokuj przejście drągami, nie wpuszczaj tu więcej ani jednego!
Rozpostarłszy szeroko ręce, złapał się belek po obu stronach balustrady i zablokował własnym ciałem przejście, kopiąc po pyskach napierające na niego zwierzęta.
- Pospiesz się, do diabła, załóż tutaj belki! - krzyczał. Nacierała na niego ruchoma ściana rogatych łbów. Bydło, mając przed sobą odganiającego je Seana, a z tyłu kolejne pchające się zwierzęta, wpadło w panikę; któryś z bawołów próbował przeskoczyć ogrodzenie. Miotając na wszystkie strony łbem, zahaczył Seana rogiem pod żebro, rozrywając mu na piersi koszulę.
Sean poczuł, jak opadają za nim blokujące przejście drewniane drągi, i zaraz potem silne ręce Zamy, który wyciągał go w górę z kłębowiska rogów i racic. Dwóch pastuchów pomogło mu przejść przez ogrodzenie, ale Sean odtrącił ich ręce, kiedy tylko znalazł się na ziemi.
- Chodźcie ze mną - rozkazał, biegnąc po swego konia.
- Nkosi, ty krwawisz.
Koszula Seana była poplamiona krwią, ale on nie czuł wcale bólu. Bydło, które przeszło przez kąpiel, znajdowało się teraz w strasznym stanie. Tłoczyło się w kraalu, rycząc żałośnie; jeden z bawołów upadł, a kiedy się podniósł, ledwo mógł się utrzymać na drżących nogach.
- Do rzeki - wrzasnął Sean. - Zabierzcie je do rzeki. Może uda się to zmyć. Zama, otwórz bramę.
Do Baboon Stroom było około mili. Jeden z bawołów padł, zanim zdążyli wygonić go z kraalu, kolejne dziesięć padło, zanim dotarli do rzeki. Zdychały w konwulsjach, z oczyma postawionymi w słup.
Sean zagonił resztę wykąpanego stada do rzeki. Woda była tu czysta; z każdego zwierzęcia, które do niej weszło, spływała ciemnobrązowa smuga.
- Zostań tutaj, Żarna. Nie pozwól im wyjść.
Sean przepłynął koniem na drugi brzeg i zawrócił bawoły, które usiłowały się wdrapać na skarpę.
- Nkosi! Jedna sztuka tonie! - zawołał N'duti i Sean omiótł wzrokiem rzekę. Młody bawół wpadł w konwulsje na płyciźnie; leżał z zanurzonym łbem, młócąc racicami powierzchnię wody.
Sean zeskoczył z konia i ruszył brodząc w jego stronę. Woda sięgała mu po pachy. Próbował podnieść łeb zwierzęcia i zaciągnąć je na brzeg.
- Pomóż mi, N'duti - krzyknął i Zulus także wbiegł do rzeki. Było to beznadziejne zadanie; przy każdym konwulsyjnym skoku zwierzę wciągało ich obu pod powierzchnię wody. Kiedy w końcu wywlekli je na brzeg, bawół nie żył.
Sean usiadł w błocie obok padłego zwierzęcia; był wyczerpany, a płuca bolały go od wody, której się nałykał.
- Wygoń je na brzeg, Zama - powiedział, łapiąc z trudem oddech. Ocalałe sztuki stały na płyciznach albo pływały w kółko.
- Ile? - zapytał. - Ile padło?
- Jeszcze dwa, kiedy byłeś w rzece. Razem trzynaście, Nkosi.
- Gdzie jest mój koń?
- Spłoszył się. Nie zatrzymywałem go. Wróci sam do domu. Sean kiwnął głową.
- Zagoń je do zagrody dla chorego bydła. Przez kilka dni musimy je mieć na oku.
Wstał i ruszył pieszo w stronę zbiornika. Garrick zniknął, a główne stado wciąż zamknięte było w kraalu. Sean otworzył bramę i wypuścił je na zewnątrz. Poczuł się teraz lepiej; wracały mu siły, a razem z nimi ogarniał go gniew i nienawiść. Ruszył drogą prowadzącą do domu. W butach chlupotała mu woda i z każdym krokiem coraz mocniej nienawidził Garricka. Garrick rozpuszczał chemikalia. Garrick wytracił jego bydło i Sean nienawidził go za to.
Wspinając się na wzniesienie, na którym stał dom, zobaczył stojącego na podwórku brata. Ten również go zauważył i schował się szybko w kuchni. Sean puścił się biegiem. Wpadł do domu przez kuchenne drzwi i o mało nie przewrócił jednego ze służących.
- Garrick! - zawołał. - Gdzie jesteś, do diabła?
Przeszukał dom; najpierw pospiesznie, a potem jeszcze raz - dokładnie. Garnek zniknął, ale okno w sypialni było otwarte, a na parapecie widniał zakurzony odcisk buta. Musiał tamtędy przechodzić.
- Ty cholerny tchórzu! - zawył Sean, wyskakując tą samą drogą na zewnątrz. Przez chwilę stał w miejscu, zaciskając i otwierając pięści i rozglądając się na wszystkie strony.
- Znajdę cię! - zawył znowu. - Znajdę cię, gdziekolwiek się ukryłeś.
Ruszył przez podwórko w stronę stajni i w połowie drogi spostrzegł zamknięte drzwi do mleczarni. Kiedy próbował je otworzyć, okazało się, że są zablokowane od środka. Cofnął się, rozpędził i wyważył je ramieniem. Zamek odpadł, drzwi rozwarły się na oścież, a Sean przeleciał przez całe pomieszczenie i wylądował na przeciwległej ścianie. Garrick próbował wdrapać się na parapet, ale okno było małe i wysokie. Sean złapał go za tył spodni i ściągnął w dół.
- Coś zrobił z roztworem? Coś z nim zrobił?! - krzyknął mu prosto w twarz.
- Nie chciałem. Nie wiedziałem, że to je zabije.
- Powiedz mi, co zrobiłeś! - zawołał, łapiąc go za koszulę i wlokąc w stronę drzwi.
- Nic nie zrobiłem. Słowo daję, nic nie wiedziałem.
- Mam zamiar spuścić ci lanie tak czy owak, więc możesz mi powiedzieć.
- Proszę cię, Sean, ja nie wiedziałem.
Sean przytrzymał lewą ręką Garricka w progu; prawą zacisnął w pięść.
- Nie, Sean. Proszę, nie.
I nagle Sean poczuł, jak przechodzi mu cały gniew. Ręce opadły mu wzdłuż boków.
- Dobrze. Po prostu powiedz mi, coś zrobił - powiedział chłodno. Opuścił go gniew, ale nie nienawiść.
- Byłem zmęczony, robiło się późno i bolała mnie noga - wyszeptał Garrick - a wciąż miałem cztery pojemniki do opróżnienia i wiedziałem, że sprawdzisz, czy są puste... było tak późno... i...
- I...?
- I wylałem zawartość wszystkich pojemników do jednego zbiornika... Nie wiedziałem, że to je zabije, naprawdę nie wiedziałem.
Sean odwrócił się do niego plecami i powoli ruszył w stronę domu. Garrick pokuśtykał za nim.
- Przepraszam, Sean, słowo daję, przepraszam. Nie wiedziałem, że...
Sean wszedł do kuchni i zatrzasnął mu drzwi przed nosem. Przeszedł do gabinetu Waite'a. Zdjął z półki ciężki, oprawny w skórę rejestr bydła i położył go na biurku. Otworzył księgę, wziął do ręki pióro i umoczył w kałamarzu. Przez moment przyglądał się pustej kartce, a potem w rubryce "Straty" wpisał liczbę "trzynaście" i dwa słowa: "zatrucie chemikaliami". Przyciskał tak mocno stalówkę, że przecięła papier.
Resztę dnia i cały dzień następny zajęło Seanowi i pastuchom opróżnienie zbiornika, nalanie do niego czystej wody i sporządzenie świeżego roztworu. Z Garrickiem spotykał się tylko podczas posiłków i nie rozmawiali ze sobą.
Nazajutrz była niedziela. Garrick wcześnie wyjechał do miasta; nabożeństwo zaczynało się o ósmej. Po jego wyjeździe Sean zaczął przygotowania. Siedząc przy lustrze doprowadził do porządku swój zbójecki wygląd. Najpierw przystrzygł baczki i zgolił brzytwą cały zarost - aż twarz stała się gładka i świeża. Potem przeszedł do sypialni pana domu i skorzystał szczodrze z jego brylantyny, pilnując, żeby zakręcić później do końca pokrywkę i odstawić słoik dokładnie na miejsce. Wtarł brylantynę we włosy i z uznaniem wciągnął w nozdrza jej zapach. Zaczesał włosy nad czoło, zrobił sobie w środku przedziałek i czesał je srebrnymi szczotkami Waite'a tak długo, aż nabrały połysku. Potem założył czystą białą koszulę, bryczesy, które miał na sobie tylko raz, buty błyszczące podobnie jak jego czupryna - i był gotów.
Zegar nad kominkiem w świetlicy upewnił go, że ma jeszcze, mnóstwo czasu. Dokładnie rzecz biorąc, dwie godziny. Była ósma; nabożeństwo kończyło się najwcześniej o dziewiątej i minie zapewne kolejna godzina, zanim Annie uda się zmylić czujność rodziny i wymknąć na randkę przy wodospadach. Trzeba było poczekać. Przeczytał najnowszy numer "Farmera Natalu". Czytał go już wcześniej ze trzy razy, wiec teraz nawet znakomity artykuł o pasożytach przewodu pokarmowego bydła i owiec nie przyciągał tak bardzo jego uwagi. Przez jakiś czas bujał w obłokach - rozmyślał o tym, co go czeka, czując znajome pulsowanie w bryczesach. Musiał inaczej usiąść, bo spodnie okazały się ciasne. Potem fantazje znudziły go; Sean był człowiekiem czynu, a nie marzycielem. Przeszedł do kuchni, żeby poprosić Josepha o filiżankę kawy. Kiedy ją wypił, miał jeszcze pół godziny do wyjścia.
- Niech to wszyscy diabli - zaklął i kazał przyprowadzić sobie konia. Wjechał na skarpę, pozwalając wierzchowcowi wspinać się ukosem po zboczu, a na górze zeskoczył z siodła i puścił konia luzem. Tego dnia widać było wyraźnie Tugelę - ciemny zielony pas daleko na równinie. Mógł policzyć dachy domów w Ladyburgu, a kryta miedzią kościelna wieża świeciła się w słońcu niczym morska latarnia.
Ponownie wspiął się na siodło i ruszył skrajem płaskowyżu, aż dotarł do Baboon Stroom nad wodospadami. Podążał chwilę brzegiem strumienia, a potem przejechał go w płytkim miejscu, stawiając buty wysoko na siodle, żeby ich nie zamoczyć. Rozsiodłał konia koło stawów, spętał mu nogi i ruszył pieszo ścieżką. Po jakimś czasie otoczył go gęsty, rosnący wokół wodospadów las. Panował w nim chłód i wilgoć, drzewa porośnięte były mchem, a gęste liście i pnącza zasłaniały słońce. Gdzieś w gąszczu krył się ptak butelkowy.
- Gul, gul, gul - wołał, naśladując odgłos płynącej z butelki wody. Jego zawołania głuszył nieustający grzmot wodospadów.
Sean rozłożył na głazie obok ścieżki chusteczkę, usiadł na niej i czekał. Po pięciu minutach zaczął się niecierpliwie wiercić; po półgodzinie mruczał głośno z niezadowolenia.
- Policzę do pięciuset... jeżeli do tego czasu nie przyjdzie, nie będę dłużej czekał.
Kiedy skończył liczyć, spojrzał niecierpliwie w dół ścieżki. Anna wciąż się nie pojawiała.
- Nie będę tutaj siedział przez cały dzień - oświadczył, nie ruszając się jednak z miejsca. Jego uwagę przykuła gruba żółta gąsienica; wspinała się po pniu rosnącego trochę niżej drzewa. Podniósł kamyk i rzucił w nią. Kamyk uderzył w pień o cal nad gąsienicą.
- Prawie trafiłem - pochwalił sam siebie Sean i poszukał następnego pocisku. Po chwili zużył wszystkie leżące wokół kamyki, a gąsienica wciąż wspinała się leniwie po pniu. Zmuszony byJposzukać więcej pocisków. Wrócił z pełnymi rękoma i ponownie zajął stanowisko na głazie. Położył kamyki u swoich stóp i wznowił bombardowanie. Celował maksymalnie skoncentrowany i za trzecim rzutem trafił. Gąsienica pękła wypuszczając z siebie strugę zielonkawego soku. Sean poczuł się oszukany. Rozejrzał się, szukając nowego celu, lecz zamiast niego zobaczył stojącą przed sobą Annę.
- Cześć, Sean.
Miała na sobie różową sukienkę. W jednej dłoni trzymała buty, w drugiej koszyk.
- Przyniosłam coś do zjedzenia.
- Co cię zatrzymało tak długo? - zapytał Sean, wstając i wycierając ręce w spodnie. - Myślałem już, że nie przyjdziesz.
- Przepraszam... wszystko poszło źle.
Zapadło kłopotliwe milczenie. Anna zaczerwieniła się lekko pod jego spojrzeniem. A potem odwróciła się i pobiegła w górę ścieżki.
- Goń mnie! Kto pierwszy na górę!
Migała szybko bosymi stopami, zadzierając do kolan sukienkę.
Wybiegła z lasu na słońce i dopiero tam Sean zdołał ją dogonić. Objął ją z tyłu rękoma i upadli razem na trawę obok ścieżki. Leżeli w uścisku, śmiejąc się i ciężko dysząc.
- Nabożeństwo ciągnęło się strasznie długo... Myślałam, że nigdy się nie skończy - mówiła Anna - a potem...
Zanim zdążyła skończyć, Sean dotknął jej ust swoimi i natychmiast objęła go za szyję. Całowali się, czując, jak ogarnia ich coraz większe podniecenie, aż w końcu Anna zaczęła cicho pojękiwać i tulić się do niego całym ciałem. Sean przesunął wargami po jej policzku i szyi.
- Och, Sean, tak długo się nie widzieliśmy. Cały tydzień.
- Wiem.
- Tak za tobą tęskniłam... myślałam o tobie każdego dnia.
Sean przyciskał twarz do jej szyi i nic nie odpowiadał.
- Tęskniłeś za mną, Sean?
- Hmmm - mruknął Sean i uniósł głowę, żeby wziąć między zęby płatek jej ucha.
- Czy myślałeś o mnie przy pracy?
- Hmmm.
- Odpowiedz mi, Sean, odpowiedz wyraźnie.
- Tęskniłem za tobą, Anno, i bez przerwy o tobie myślałem - skłamał Sean i pocałował ją w usta. Przywarła do niego, a dłoń Seana powędrowała w dół, do jej kolan, a potem wyżej, pod sukienkę. Anna złapała go za przegub i odsunęła.
- Nie, Sean, dzisiaj będziemy się tylko całować.
Sean odczekał, aż rozluźni się jej uścisk i spróbował ponownie. Tym razem odwróciła się od niego i usiadła.
- Czasami wydaje mi się, że to wszystko, czego ode mnie chcesz. Sean poczuł, jak ogarnia go zniecierpliwienie, ale miał dość zdrowego rozsądku, żeby się pohamować.
- Nieprawda, Anno. To po prostu dlatego, że tak długo cię nie widziałem. Tak bardzo się za tobą stęskniłem.
Natychmiast zmiękła i dotknęła czule jego policzka.
- Och, Sean, przepraszam. Nie miałam wcale zamiaru... ja tylko tak... sama nie wiem. - Podniosła się i wzięła do ręki koszyk. - Chodź, pójdziemy nad stawy.
Mieli tam swoje własne miejsce. Otaczały je trzciny, a wyżej na brzegu rosło duże, rzucające cień drzewo; piasek był czysty i biały. Sean rozłożył końską derkę, żeby mieli gdzie usiąść. Słyszeli płynącą obok, niewidoczną rzekę. Trzciny szumiały, kiwając swymi potarganymi głowami przy każdym podmuchu wiatru.
- ...no i nie mogłam się go pozbyć - trajkotała Anna, klęcząc na derce i rozpakowując koszyk. - Siedział nic nie mówiąc i za każdym razem, kiedy się odzywałam, rumienił się i kręcił na siedzeniu. W końcu powiedziałam mu: "Przykro mi, Garry, ale muszę już iść!"
Sean nachmurzył się. Na wzmiankę o Garricku przypomniał sobie zatrute bydło; jeszcze nie wybaczył bratu.
- A potem, kiedy wróciłam do domu, okazało się, że tato bije się z Frikkiem. Mama płakała, a reszta dzieciaków zamknięta była w sypialni.
- Kto komu spuścił wycisk? - zapytał z zainteresowaniem Sean.
- Nie bili się ze sobą naprawdę. Po prostu wydzierali się na siebie. Obaj byli pijani.
Seana zawsze zadziwiał brak skrępowania, z jakim Anna wspominała o zamiłowaniu, jakie zdradzała jej rodzina do kieliszka. Wszyscy wiedzieli o panu van Essenie i jego dwóch najstarszych synach, ale Anna nie musiała przecież mówić o tym głośno. Kiedyś próbował jej zwrócić uwagę. "Nie powinnaś mówić o swoim ojcu takich rzeczy" - powiedział. "Jesteś mu winna szacunek." A Anna spojrzała na niego chłodno. "Dlaczego?" - zapytała. Było to trudne pytanie. Teraz ona sama zmieniła temat.
- Chcesz coś zjeść?
- Nie - odparł Sean i objął ją. Odchyliła się, broniąc się i piszcząc, aż przytrzymał ją pod sobą i pocałował. Potem leżała spokojnie, odwzajemniając jego pocałunki.
- Jeśli teraz będziesz próbowała mnie powstrzymać, zwariuję - szepnął Sean i delikatnie odpiął górny guzik jej sukienki. Wpatrywała się w jego twarz szeroko rozwartymi oczyma, trzymając dłonie na jego ramionach, a on rozpiął jej bluzkę aż do pasa. Pogładziła go koniuszkami palców po wystających łukach czarnych brwi.
- Nie, Sean. Nie powstrzymam cię. Ja też tego chcę, chcę tego tak samo mocno jak ty.
Tyle było rzeczy do odkrycia, a każda z nich była dziwna i cudowna i oni pierwsi ją odkrywali. Prężące się na jego klatce piersiowej mięśnie i miejsce, gdzie dostrzegała niewyraźny zarys jego żeber. Dotyk jej skóry, gładkiej i białej, z niewyraźnymi błękitnymi smugami żył. Zagłębienie pośrodku jego pleców - dotykając go palcami czuła twardość kręgosłupa. Meszek na jej policzkach - tak jasny i delikatny, że mógł go dostrzec tylko w pełnym słońcu. Uczucie, jakiego doznawali dotykając się wargami i trzepoczącymi lekko językami. Zapach ich ciał; jednego mleczny i ciepły, drugiego ostry i zalatujący piżmem. Włosy, które pokrywały jego pierś i gęstniały pod pachami; i jej, zaskakująco czarne na tle białej skóry, skupione w jednym małym jedwabistym gnieździe.
Klęcząc przed Anną, która leżała z odchyloną do tyłu głową i uniesionymi ramionami, gotowa na jego przyjęcie, Sean pochylił się nagle w dół i dotknął jej wargami. Miała smak czysty jak morska woda.
Otworzyła oczy.
- Sean, och nie, nie możesz... och, nie, nie możesz.
Wargi tkwiły w wargach, a między nimi pączek, miękki i sprężysty jak owoc winorośli. Sean odnalazł go czubkiem języka.
- Och, Sean, nie wolno ci tego robić. Proszę, proszę, proszę - jęczała wczepiając jednocześnie ręce w jego gęste włosy, nie pozwalając mu się stamtąd oderwać.
- Nie mogę tego dłużej wytrzymać... chodź do mnie... och, Sean, chodź szybko.
Wypełniał ich wiatr niczym żagiel podczas huraganu, żagiel, który napina się, pęcznieje, twardnieje, naciągnięty ponad wszelką wytrzymałość, aż w końcu pęka, rozrywa się na strzępy i znika. Wszystko znikało. Wiatr i żagiel, napięcie i pożądanie, wszystko. Zostawała tylko wielka pustka, która jest spokojem. Być może rodzajem śmierci; może taka właśnie jest śmierć. Ale podobnie jak w przypadku śmierci, nie był to koniec - bo nawet śmierć zawiera w sobie ziarna odrodzenia. Porzucali spokój i zaczynali od nowa - najpierw powoli, potem coraz szybciej, aż stawali się znowu dwojgiem pożądających się ludzkich istot. Dwojgiem istot leżących na derce między trzcinami, pod białymi palącymi promieniami słońca.
- Za każdym razem jest coraz lepiej, prawda, Sean?
- Aha! - Sean przeciągnął się wyginając w łuk plecy i rozpościerając ramiona.
- Ty mnie kochasz, Sean, prawda?
- Jasne. Jasne, że cię kocham.
- Myślę, że musisz mnie kochać, skoro to robisz - zawahała się - skoro robisz to, co zrobiłeś.
- Przecież mówię. - Uwagę Seana zaczął przykuwać koszyk. Wyjął z niego jabłko i wytarł je o derkę.
- Powiedz mi wyraźnie. Przyciśnij mnie mocno i powiedz.
- Do diabła, Anno, ile razy mam ci to mówić? - Sean wbił zęby w jabłko. - Przyniosłaś może trochę kruchego ciasta twojej mamy?

Zapadała noc, kiedy Sean wrócił do Theunis Kraal. Oddał konia jednemu ze stajennych i wszedł do domu. Ciało mrowiło go od słońca i czuł w sobie smutek i pustkę, które przychodzą po miłości, ale był to dobry smutek, taki jaki niosą ze sobą stare wspomnienia.
Garrick siedział w jadalni, jedząc sam kolację. Kiedy Sean wszedł do pokoju, podniósł nerwowo wzrok.
- Cześć, Garry. - Sean uśmiechnął się do niego i Garrick natychmiast się odprężył. Sean usiadł na krześle obok i klepnął go lekko w ramię. - Zostawiłeś mi coś do jedzenia?
Nienawiść zniknęła.
- Zostało mnóstwo - kiwnął raźnie głową Garrick. - Spróbuj kartofli, są wyśmienite.

14. Mówią, że gubernator posłał po twojego tatę, kiedy był w Pietermaritzburgu, i rozmawiali w cztery oczy przez blisko dwie godziny. - Stephen Erasmus wyjął z ust fajkę i splunął na szyny. W swojej brązowej kurtce z samodziału i veldschoenach7 wcale nie wyglądał na bogatego hodowcę. - Nie potrzebujemy chyba wielkiego proroka, żeby nam powiedział, co się szykuje, prawda?
- Nie, proszę pana - zgodził się na wszelki wypadek Sean. Pociąg się spóźniał i Sean nie słuchał uważnie Erasmusa. Musiał wyjaśnić swemu ojcu najnowszy wpis w rejestrze bydła i ćwiczył w myśli to, co miał powiedzieć.
- Ja, wiemy świetnie, co w trawie piszczy. - Stary Erasmus włożył z powrotem fajkę między zęby. - Minęły już dwa tygodnie od czasu, kiedy agent brytyjski odwołany został z kraalu króla Cetewayo w Gingindhlovu. Liewe Herę! W dawnych czasach dawno już rozesłalibyśmy wici.
Wepchnął do środka tlący się tytoń zrogowaciałym palcem i schował fajkę do kieszeni. Sean zauważył, że palec starego był powykręcany i pokaleczony od ciągłego odciągania ciężkich kurków.
- Nie byłeś jeszcze nigdy w commando8, Jung!
- Nie, proszę pana.
- No to czas już, żebyś zobaczył, jak to jest - stwierdził Erasmus. - Najwyższy czas.
Wysoko na skarpie zagwizdał pociąg i Sean podskoczył ze zdenerwowania.
- No i jedzie.
Erasmus wstał z ławki, na której siedzieli, a zawiadowca stacji wyszedł ze swojej budki, trzymając w ręku zwiniętą czerwoną chorągiewkę. Sean czuł, jak żołądek opada mu coraz niżej i niżej, aż zatrzymał się gdzieś na wysokości kolan.
Pociąg minął ich, zgrzytając hamulcami i wypuszczając obłoki pary. Pojedynczy wagon pasażerski zatrzymał się dokładnie przy drewnianym peronie. Erasmus ruszył do przodu i uścisnął rękę Waite'a.
- Goeie Morę, Steff.
- Morę, Waite. Słyszałem, że zostałeś nowym prezesem. Dobra robota, chłopie.
- Dzięki. Dostałeś mój telegram? - Waite mówił w afrikaans.
- Ja. Dostałem. Powtórzyłem innym. Jutro przyjeżdżamy do Theunis Kraal.
- To dobrze - kiwnął głową Waite. - Zostaniecie oczywiście na lunchu. Mamy dużo do przegadania.
- Czy chodzi o to, o czym myślę? - Erasmus uśmiechnął się znacząco. Brodę wokół ust miał poplamioną na żółto tytoniem, a twarz brązową i pomarszczoną.
- Powiem ci wszystko jutro, Steff - powiedział mrugając do niego Waite - ale tymczasem możesz zacząć odkurzać ten twój stary giwer.
Roześmiali się, jeden swoim głębokim, a drugi starym zardzewiałym śmiechem.
- Weź nasze rzeczy, Sean. Jedziemy do domu. - Waite ujął Adę pod ramię i ruszyli razem z Erasmusem w stronę bryczki. Ada miała na sobie nową suknię, niebieską, z bufiastymi rękawami, a na głowie malowniczy kapelusz; wyglądała uroczo, ale z troską przysłuchiwała się temu, o czym mówili. To dziwne, że perspektywa zbliżającej się wojny nie wprawia nigdy kobiet w ten sam chłopięcy entuzjazm, w jaki wprawia mężczyzn.

Sean! - ryk siedzącego w swoim gabinecie Waite'a Courteneya przetoczył się przez korytarz i zamknięte drzwi salonu. Ada wypuściła z rąk robótkę i jej rysy ułożyły się w wyraz nienaturalnego spokoju. Sean wstał z krzesła.
- Powinieneś powiedzieć mu przedtem - szepnął Garrick. - Powinieneś powiedzieć mu podczas lunchu.
- Nie było sposobności.
- Sean! - kolejny ryk z gabinetu.
- O co chodzi? - zapytała cicho Ada.
- Nic takiego, mamo. Nie przejmuj się tym. Sean podszedł do drzwi.
- Sean - odezwał się zdławionym głosem Garrick. - Sean, chyba mu nie powiesz... to znaczy chyba nie musisz mu mówić... - przerwał i skurczył się na krześle, wlepiając w niego błagalnie oczy.
- W porządku, Garry. Jakoś to załatwię.
Waite Courteney stał przy biurku. Między jego zaciśniętymi pięściami leżał otwarty rejestr bydła. Spojrzał na Seana wchodzącego i zamykającego za sobą drzwi.
- Co to jest? - zapytał dźgając kartkę wielkim, kwadratowo zakończonym palcem. Sean otworzył i zamknął usta.
- No mów. Słucham cię.
- No cóż, tato...
- "No cóż, tato." Niech cię wszyscy diabli! Powiedz mi tylko, jak udało ci się zmasakrować połowę bydła na tej farmie w czasie niewiele dłuższym od tygodnia?
- To nie jest połowa bydła... to tylko trzynaście sztuk - przesada boleśnie uderzyła Seana.
- Tylko trzynaście - ryknął Waite. - Tylko trzynaście! Boże Wszechmogący, czy mam ci powiedzieć, ile to jest warte w gotówce? Mam ci powiedzieć, ile to wymaga ciężkiej harówki, czasu i starań?
- Wiem, tato.
- Wiesz! - Waite dyszał ciężko. - Tak, ty wiesz wszystko. Nikt nie powie ci niczego, o czym byś i tak nie wiedział, prawda? Nawet tego, jak uśmiercić trzynaście sztuk najlepszej klasy bydła.
- Tato...
- I nie mów do mnie "tato", na Jezusa. - Waite zatrzasnął ciężkie okładki rejestru. - Po prostu powiedz, jak ci się to udało. Co to znaczy "zatrucie chemikaliami"? Co to jest, do stu tysięcy diabłów, "zatrucie chemikaliami"? Dałeś je im do picia? Wetknąłeś im do tyłka?
- Roztwór był zbyt silny - powiedział Sean.
- A dlaczego roztwór był zbyt silny? Ile wlałeś do zbiornika?
- Cztery beczki.
- Oszalałeś? Czy straciłeś do reszty rozum?
- Nie sądziłem, że to im zaszkodzi - zapomniawszy swojej starannie przygotowanej mowy, Sean powtarzał nieświadomie słowa, które usłyszał od Garricka. - Robiło się późno i bolała mnie noga... - Sean ugryzł się w język. Waite wpatrywał się w niego przez chwilę, a potem wyraz zdumienia ustąpił z jego twarzy.
- To Garry! - zawołał.
- Nie - krzyknął Sean. - To nie on, to ja.
- Okłamujesz mnie. - Waite okrążył biurko. W jego głosie zabrzmiało niedowierzanie. Z tego, co wiedział, zdarzyło się to po raz pierwszy. Wlepił oczy w Seana i nagle ogarnął go gniew jeszcze większy od poprzedniego. Zapomniał o bydle - najbardziej zabolało go to, że okłamuje go jego własny syn.
- Na Chrystusa, nauczę cię mówić prawdę - zawołał, łapiąc leżący na biurku bicz ze skóry hipopotama.
- Nie bij mnie, tato - ostrzegł go Sean i dał krok do tyłu. Waite zamachnął się wysoko biczem i opuścił go ze świstem w dół. Sean uchylił się, ale końcówka dotknęła jego ramienia. Otworzył usta z bólu i złapał się za piekące miejsce.
- Ty kłamliwy mały sukinsynu! - krzyknął Waite i zaciął go z boku, tak jakby kosił pszenicę. Tym razem bicz owinął się Seanowi wokół piersi, pod jego uniesionym ramieniem. Ostry jak brzytwa, przeciął koszulę, która opadła w dół, odsłaniając czerwoną, zaognioną pręgę na żebrach.
- Należy ci się jeszcze!
Waite podniósł ponownie bicz. Odchylając do tyłu ramię, stracił na chwilę równowagę i zorientował się, że popełnił błąd. Sean nie trzymał się już za bolące miejsce; opuścił nisko ręce, a dłonie zacisnęły mu się w pięści. Uniesione po bokach brwi nadawały jego twarzy wyraz satanicznej furii. Pobladł i odchylił do tyłu wargi, odsłaniając białe zęby. Jego oczy, już nie błękitne, ale paląco czarne, znajdowały się na jednej linii z oczyma Waite'a.
Zaraz mnie uderzy, pomyślał Waite. Zdumienie osłabiło jego refleks i nie zdążył opuścić bicza. Sean dopadł go i zapierając się mocno na obu nogach, włożył całą swoją siłę w cios, który trafił Waite'a w środek odsłoniętej piersi.
Uderzenie w serce pozbawiło go sił. Zatoczył się na biurko i wypuścił bicz z dłoni. Sean ruszył za nim. Waite poczuł się jak pszczoła uwięziona w syropie; widział i myślał, ale nie był w stanie się poruszyć. Zobaczył, jak Sean daje trzy szybkie kroki do przodu. Uniesiona niczym nabita strzelba prawa ręka mierzyła prosto w jego odsłoniętą twarz.
Dopiero teraz, kiedy jego ciało poruszało się w zwolnionym tempie, a umysł gorączkowo pracował, z oczu Waite'a spadły łuski ojcowskiej ślepoty. Zdał sobie sprawę, że walczy z mężczyzną, który dorównuje mu siłą i wzrostem, a przewyższa szybkością. Jedyną wyższość dawało Waite'owi doświadczenie zdobyte w ciągu czterdziestu lat wypełnionych licznymi bijatykami.
Sean wyprowadził kolejny cios: miał on w sobie całą siłę pierwszego, i Waite wiedział, że jeśli dojdzie jego twarzy, to będzie koniec walki; a mimo to nie był w stanie się uchylić. Podkurczył podbródek i przyjął uderzenie Seana na czoło. Jego siła cisnęła go z powrotem na biurko, ale w momencie, gdy dosięgała go pięść, usłyszał trzask pękających kości.
Używając biurka jako oparcia, dźwignął się na kolana i przyjrzał synowi. Sean zgięty był wpół z bólu; kontuzjowaną dłoń przyciskał do brzucha. Waite stanął na nogi i po paru głębszych oddechach poczuł, jak wracają mu siły.
- W porządku - powiedział. - Skoro chcesz walczyć, będziemy walczyć.
Okrążył powoli biurko, trzymając w pogotowiu ręce, tym razem w pełni doceniając swego przeciwnika.
- Będę cię tłukł tak długo, aż przestaniesz widzieć na oczy - zapowiedział. Sean wyprostował się i zmierzył go wzrokiem. W jego oczach było teraz cierpienie, ale był tam również gniew. Coś poruszyło się w piersi Waite'a, kiedy to zobaczył.
"Jest zdolny do walki i będzie walczył. Zobaczymy, czy dam mu radę." Radując się w duchu, zbliżył się do Seana, obserwując pilnie jego lewą rękę i lekceważąc prawą, ta bowiem obezwładniona była bólem. Wiedział, że nikt nie zdołałby użyć ręki w takim stanie.
Wyprowadził cios z lewej ręki, celując dokładnie, starając się dosięgnąć Seana. Chłopak uskoczył i pięść minęła go. Waite odsłonięty był teraz całkiem na prawą pięść Seana, połamaną pięść, której wedle wszelkiego prawdopodobieństwa jego syn nie mógł użyć - i Sean użył jej, uderzając z całej siły w twarz Waite'a.
Przed oczyma Waite'a zakwitły jaskrawe kolory, a potem zapadła ciemność. Okręciło go w bok i zwalił się z nóg, uderzając ramieniem o skórę leoparda, która przesunęła się razem z nim w stronę kominka. Po jakimś czasie poczuł dotykające go w ciemności ręce i usłyszał głos Seana:
- Tato, o mój Boże, tato. Dobrze się czujesz?
Ciemność przerzedziła się trochę i zobaczył nad sobą twarz syna. Zniknął gdzieś wykrzywiający ją gniew, zamiast niego widać było niemal paniczną troskę.
- Tato, o mój Boże! Proszę cię, tato!
Waite próbował usiąść, ale bezskutecznie. Sean musiał mu pomóc. Klęczał podtrzymując Waite'a, dotykając niezdarnie jego twarzy, starając się zgarnąć mu włosy z czoła i poprawiając potarganą brodę.
- Przepraszam, tato, naprawdę przepraszam. Pozwól, że pomogę ci usiąść na krześle.
Waite usiadł i pomasował podbródek. Sean kręcił się wokół niego, zapomniawszy o własnej ręce.
- Co chciałeś ze mną zrobić? Zabić mnie? - zapytał z wyrzutem Waite.
- Nie chciałem. Po prostu straciłem nad sobą panowanie.
- Zauważyłem to - odparł Waite. - Tak się składa, że to zauważyłem.
- Tato... jeśli chodzi o Garricka. Nie musisz mu nic mówić, prawda?
Waite oderwał dłoń od twarzy i przyjrzał się bacznie synowi.
- Dobiję z tobą targu - powiedział. - Zostawię w spokoju Garry'ego, jeśli obiecasz mi dwie rzeczy. Po pierwsze: nigdy już mnie nie okłamiesz.
Sean szybko kiwnął głową.
- Po drugie: przysięgnij, że jeśli ktoś kiedykolwiek podniesie na ciebie bicz, spuścisz mu takie samo lanie, jakie spuściłeś mnie.
Sean zaczął się uśmiechać.
- A teraz - ciągnął burkliwie ojciec - przyjrzyjmy się twojej ręce.
Sean podał mu dłoń, a Waite zbadał ją, wykręcając po kolei wszystkie palce. Sean krzywił się z bólu.
- Boli? - zapytał Waite. "Uderzył mnie taką ręką. Słodki Jezu, wykarmiłem na własnej piersi dziką bestię" - pomyślał.
- Trochę. Twarz Seana była znowu biała jak prześcieradło.
- Fatalnie wygląda - stwierdził Waite. - Lepiej jedź od razu do miasta i pokaż to doktorowi van Rooyenowi.
Sean ruszył w stronę drzwi.
- Zaczekaj - powiedział ojciec i Sean zatrzymał się. Waite uniósł się z krzesła. - Pojadę z tobą.
- Poradzę sobie, tato. Lepiej zostań i odpocznij.
Waite zignorował to i ruszył w jego stronę.
- Naprawdę, tato, potrafię to sam załatwić.
- Jadę z tobą - oznajmił ostro Waite. - Chcę z tobą jechać, do diabła - dodał cicho, prawie niedosłyszalnie.
Podniósł rękę, jakby chciał zarzucić ją Seanowi na ramię, ale zanim go dotknął, dłoń opadła mu w dół i razem wyszli na korytarz.

15. Z dwoma palcami w łubkach Sean niezgrabnie posługiwał się nożem podczas lunchu następnego dnia, nie odbiło się to jednak wcale na jego apetycie. Zgodnie z zasadami dobrego wychowania nie zabierał głosu w dyskusji, chyba że ktoś zapytał go wprost. Ale słuchał uważnie, nie przestając jeść i wpatrując się w kolejnych mówców. Siedział razem z Garrickiem w kącie przy bocznym stoliku; wokół Waite'a skupiali się usadzeni wedle starszeństwa goście.
Po prawicy pana domu zasiadł, jako najstarszy i najbogatszy, Stephen Erasmus; naprzeciwko niego Tim Hope-Brown, tak samo zamożny, ale o dziesięć lat młodszy; dalej Gunther Niewehuisen, Sam Tingle i Simon Rousseau. Gdyby zsumowało się stan ich posiadania, można by powiedzieć, że Waite Courteney gościł przy swoim stole sto tysięcy akrów ziemi i pół miliona funtów szterlingów. To byli brązowi ludzie - mieli brązowe ubrania, brązowe buty i wielkie brązowe stwardniałe dłonie. Ich twarze były także brązowe - brązowe i poobijane. Teraz, kiedy posiłek zbliżał się do końca, pozbyli się początkowej rezerwy i pocąc się obficie, jeden przez drugiego usiłowali zabrać głos. Nie było to wyłącznie rezultatem tuzina butelek wyśmienitego Cape Mossel, które przygotował na tę okazję Waite, ani stosów pochłoniętego jedzenia. Było w tym coś więcej. Ogarnęła ich niecierpliwość i z trudem hamowane podniecenie.
- Czy mogę kazać służbie sprzątnąć ze stołu, Waite? - zapytała Ada.
- Tak, oczywiście, moja droga. Napijemy się tutaj kawy, jeśli pozwolisz.
Wstał i wziął z kredensu pudełko cygar, po czym osobiście poczęstował każdego ze swoich gości. Kiedy wszyscy poucinali ich czubki i zapalili, kiedy przed każdym stanął ponownie napełniony kieliszek i filiżanka kawy, mężczyźni rozparli się wygodniej na krzesłach, a Ada wyślizgnęła się z pokoju. Waite odchrząknął, dając znak, żeby się uciszyli.
- Panowie. - Wszyscy wlepili w niego oczy. - W ostatni wtorek rozmawiałem przez dwie godziny z gubernatorem. Dyskutowaliśmy na temat niedawnych wypadków na drugim brzegu Tugeli.
Waite uniósł kieliszek, upił z niego trochę, a potem trzymając go za nóżkę i kręcąc między palcami, mówił dalej.
- Dwa tygodnie temu odwołany został brytyjski przedstawiciel w królewskim kraalu Zulusów. Odwołany nie jest być może najlepszym słowem; król oznajmił, że wysmaruje go miodem i przywiąże do pala przy mrowisku. Za tę ofertę przedstawiciel Jej Królewskiej Mości grzecznie podziękował. Krótko potem spakował swoje sakwy i ruszył w stronę granicy.
Rozległy się stłumione śmiechy.
- Po jego wyjeździe Cetewayo zebrał wszystkie swoje stada, które pasły się nad Tugelą, i pognał je na północ; następnie zaś zapowiedział wielkie polowanie na bawoły, w którym weźmie udział całe jego impis9 - dwadzieścia tysięcy włóczni. Polowanie odbędzie się przy brzegach Tugeli, gdzie ostatniego bawołu widziano dziesięć lat temu. - Waite upił trochę z kieliszka, obserwując ich twarze. - Ogłosił także, że w pogoni za rannymi zwierzętami wolno będzie wojownikom przekroczyć granicę.
Przy stole rozległy się westchnienia, a potem cichy pomruk. Wiedzieli wszyscy, że zgodnie z tradycją oznacza to, iż Zulusi wypowiadają białym wojnę.
- Cóż zatem, panowie, mamy robić w tej sytuacji? Czy mamy siedzieć i czekać, aż przyjdą i nas stąd wykurzą?
Erasmus pochylił się do przodu obserwując Waite'a.
- Sir Bartle Frere spotkał się z tydzień temu z posłami króla Cetewayo. Postawił im ultimatum. Mają do jedenastego stycznia rozpuścić do domu wojowników i przyjąć z powrotem reprezentanta Jej Królewskiej Mości. Jeśli Cetewayo odrzuci ultimatum, lord Chelmsford ma poprowadzić karny korpus ekspedycyjny składający się z oddziałów regularnych i milicji. W tej chwili trwa mobilizacja korpusu, który wyruszy z Pietermaritzburga w ciągu następnych dziesięciu dni. Ma przeprawić się przez Tugelę przy Rorkes Drift i zaatakować Zulusów, zanim przekroczą linię graniczną. Operacja ta ma zlikwidować ciągłe zagrożenie na naszej granicy i złamać na zawsze militarną siłę Zulusów.
- Najwyższy czas - odezwał się Erasmus.
- Jego Ekscelencja nadał mi stopień pułkownika i polecił zorganizować oddział w naszym okręgu. Obiecałem, że wystawimy co najmniej czterdziestu uzbrojonych konnych z furażem, którzy dołączą do wojsk Chelmsforda przy brzegu Tugeli. Jeżeli żaden z was nie zgłasza sprzeciwu, mianuję was, panowie, moimi kapitanami. Wiem, że mogę na was polegać i że pomożecie mi wypełnić obietnicę, którą dałem Jego Ekscelencji.
Nagle Waite porzucił koturnowy styl i uśmiechnął się od ucha do ucha.
- Nagroda za udział w kampanii wypłacona będzie jak zwykle w bydle.
- Jak daleko Cetewayo zapędził swoje stada? - zapytał Tim Hope-Brown.
- Ręczę, że nie dosyć daleko - zarechotał Stephen Erasmus.
- Proponuję wznieść toast - zawołał Simon Rousseau, wstając i podnosząc kieliszek. - Zdrowie Królowej, lorda Chelmsforda i Królewskich Stad Zulusów.
Wszyscy wstali i wypili, a potem, jakby nagle zawstydziło ich własne zachowanie, usiedli z powrotem, pokasłując i szurając nogami.
- W porządku - powiedział Waite. - Przejdźmy teraz do szczegółów. Ty oczywiście idziesz, Steff, razem z twoimi dwoma najstarszymi chłopakami?
- Ja, wszyscy trzej, a także mój brat i jego syn. To daje razem pięciu ludzi.
- To dobrze. A ty, Gunther?
Zaczęli robić plany. Ustawiali na papierze ludzi, konie i wozy; każdy z kapitanów otrzymał zadania do wykonania. Długie godziny trwały jeszcze spory; zadawano pytania i udzielano odpowiedzi, aż w końcu goście opuścili Theunis Kraal. Odjeżdżali kłusem całą grupą, długonodzy i rozparci wygodnie w siodłach, wspinając się po zboczu, którym wiodła droga do Ladyburga. Waite stał razem z synami na pierwszym stopniu werandy, obserwując ich odjazd.
- Tato... - próbował niepewnie zwrócić na siebie jego uwagę Garrick.
- Tak, chłopcze? - Waite nie spuszczał z oczu oddalającej się grupy. Steff Erasmus obrócił się w siodle i pomachał nad głową kapeluszem. Waite zrobił to samo.
- Dlaczego musimy z nimi walczyć, tato? Skoro gubernator właśnie wysłał kogoś do nich na rozmowy, może nie będziemy z nimi wcale walczyć.
Waite spojrzał na syna, marszcząc lekko brwi.
- Trzeba walczyć o wszystko, co warto posiadać, Garry. Cetewayo wystawił dwadzieścia tysięcy włóczni, żeby to wszystko zagarnąć. - Waite zatoczył ręką koło, obejmując tym gestem Theunis Kraal. - Sądzę, że warto o to walczyć, prawda, Sean?
- Jasne - Sean pokiwał gorliwie głową.
- Ale czy nie moglibyśmy zawrzeć z nimi po prostu traktatu? - upierał się Garry.
- Kolejny krzyżyk na kartce papieru - stwierdził z gwałtowną pogardą Waite. - Taki sam, jaki znaleźli na zwłokach Pata Retriefa... na niewiele mu się przydał.
Zawrócił razem z synami do domu.
Usiadł w fotelu, wyprostował przed sobą nogi i uśmiechnął się do Ady.
- To był cholernie dobry lunch, moja droga - powiedział i splótł ręce na brzuchu. Odbiło mu się mimowolnie. - Przepraszam, tak mi się wyrwało - oświadczył ze skruchą.
Ada pochyliła głowę nad szyciem, żeby ukryć uśmiech.
- W najbliższych dniach będziemy mieli mnóstwo roboty - zwrócił się do synów. - Zabierzemy jeden wóz zaprzężony w muły i po dwa konie dla każdego. Jeśli chodzi o amunicję...
- Ale czy nie moglibyśmy jednak...? - zaczął znowu Garnek.
- Zamknij się - powiedział mu Waite i Garry opadł żałośnie na krzesło.
- Właśnie nad czymś myślałem - stwierdził Sean.
- Teraz znowu ty - jęknął Waite. - Niech to wszystko diabli, nadarza się właśnie okazja, żebyście zdobyli nareszcie swoje własne bydło, a wy...
- O tym właśnie myślałem - przerwał mu Sean. - Wszyscy dostaną tyle bydła, że nie będą wiedzieli, co z nim zrobić. Ceny spadną w dół.
- Na początku tak - zgodził się Waite. - Ale za rok lub za dwa lata znów się podniosą.
- Czy nie moglibyśmy sprzedać stada teraz? Całego stada oprócz byków i mlecznych krów. Po wojnie będziemy mogli odkupić je za pół ceny.
Przez chwilę Waite siedział zaskoczony, a potem powoli zmienił się wyraz jego twarzy.
- Mój Boże, nigdy mi to nie przyszło do głowy.
- A poza tym, tato - oświadczył Sean, zacierając ręce z radości - będziemy potrzebować więcej ziemi. Kiedy przeprawimy stada przez Tugelę, nie starczy dla nich trawy. Pan Pye zajął hipotekę Mount Sinai i Mahoba Kloof. Nie użytkuje tej ziemi. Czy nie moglibyśmy wydzierżawić jej od niego już teraz, zanim wszyscy zaczną się rozglądać za pastwiskami?
- Mieliśmy dużo do zrobienia, zanim zacząłeś myśleć - powiedział cicho Waite - ale teraz dopiero mamy moc spraw na głowie.
Obmacał się po kieszeniach, znalazł fajkę i napełniając ją tytoniem przyjrzał się Seanowi. Starał się nie zmieniać wyrazu twarzy, nie potrafił jednak ukryć wypełniającej go dumy.
- Kombinuj tak dalej, a któregoś dnia zostaniesz bogatym człowiekiem - powiedział.
Nie mógł wiedzieć, jak prawdziwe okaże się jego stwierdzenie; czas, w którym Sean będzie rzucać na karciany stolik pieniądze warte całego Theunis Kraal - i śmiać się z przegranej - był jeszcze odległy.

16. Commando wyruszało w dzień Nowego Roku. Sylwestra świętowano pod dwoma hasłami: "Witamy rok 1879" i "Niech Bóg błogosławi Ladyburskich Strzelców Konnych". Do miasta zjechała ludność całego okręgu, żeby wziąć udział w braaivleis10 i tańcach urządzonych na rynku. Najpierw trzeba było podjąć żołnierzy tańcami, pieśnią i śmiechem, a potem uformować w kolumny i wyprawić na wojnę.
Sean i Garrick wyjechali z domu pierwsi. Ada i Waite mieli dołączyć do nich po południu. Był jeden z tych jasnych dni, w które obfituje natalskie lato: bez jednego podmuchu wiatru i bez jednej chmurki na niebie. Wzniesiony przez jadące wozy kurz długo wisiał w powietrzu. Przejechali Baboon Stroom i spojrzeli z drugiego, wysokiego brzegu na miasto. Nad wszystkimi wiodącymi do Ladyburga drogami unosił się kurz.
- Popatrz no, jak się spieszą - powiedział Sean; zmrużył oczy przed blaskiem i wpatrywał się w drogę z północy. - To musi być wóz Erasmusa. Jedzie z nimi Karl.
Wozy przypominały nanizane na sznurek paciorki.
- Tam jadą Petersenowie - stwierdził Garrick - albo Niewehuisenowie.
- Ruszajmy! - zawołał Sean i smagnął konia po karku końcami lejców. Pogalopowali w dół. Wierzchowce, których dosiadali, były dużymi zwierzętami o błyszczącej sierści i przyciętych, jak u koni angielskich, grzywach.
Dogonili wóz. Na koźle siedziały obok matki dwie dziewczyny, siostry Denisa Petersena. Denis razem z ojcem jechali konno przed wozem.
Wyprzedzając wóz, Sean krzyknął na wiwat, a dziewczęta roześmiały się i zawołały coś, co umknęło z wiatrem.
- Goń mnie, Denis! - zawołał Sean, mijając dwóch dostojnie kłusujących jeźdźców. Koń Denisa przysiadł na zadzie, a potem ruszył w pogoń za Seanem. Garrick wlókł się z tyłu.
Dojechali galopem do skrzyżowania, leżąc płasko na końskich szyjach i szarpiąc lejce niczym dżokeje. Na ich spotkanie toczył się z góry wóz Erasmusa.
- Karl! - zawołał Sean hamując trochę swego konia, żeby móc stanąć w strzemionach. - Karl! Ruszaj z nami, chłopie, na pohybel Cetewayo!
Wjechali do Ladyburga całą paczką. Wszyscy zaczerwieniem i roześmiani; wypełnieni podnieceniem i radością na myśl o czekających ich tańcach i zabijaniu.
Przywiązali konie i weszli do sklepu: Sean, Denis i Karl. Wszyscy trzej głośno chodzili i głośno mówili. Byli mężczyznami, dużymi, ogorzałymi, kościstymi i przyzwyczajonymi do ciężkiej pracy mężczyznami, nie całkiem jednak docierała do nich świadomość tego faktu. Dlatego głośno się śmiali, przybierali buńczuczne miny i przeklinali, kiedy nie było w pobliżu ich ojców - żeby nikt nie domyślił się, że nie do końca jeszcze wierzą w tę męskość.
- Co chcesz kupić, Karl?
- Buty.
- To potrwa cały dzień... będziesz musiał je przymierzać. Stracimy połowę zabawy.
- Nic się nie będzie działo przez najbliższe parę godzin - protestował Karl. - Zaczekajcie na mnie, chłopaki.
Widok Karla siedzącego na stołku i przymierzającego buty nie był w stanie przykuć na długo uwagi Seana. Błądził między stertami towarów wypełniających sklep Pye'a. Były tu styliska kilofów, stosy koców, worki cukru, soli i mąki, a także półki z artykułami spożywczymi i ubraniem. Pod sufitem wisiały damskie sukienki, odzież wierzchnia, siodła i latarnie; a wszystko to przesiąknięte było owym szczególnym zapachem domu towarowego: mieszaniną parafiny, mydła i nowych ubrań.
Wilka ciągnie do lasu, magnes przyciąga żelazo... Nogi same zaniosły Seana do stojaków ze strzelbami po drugiej stronie sklepu. Wziął do ręki jeden z karabinów Lee Metforda i sprawdził mechanizm zamka; pogładził palcami drewnianą kolbę, a potem zważył w ręku, żeby znaleźć środek ciężkości; na koniec przyłożył broń do ramienia.
- Cześć, Sean.
Podniósł wzrok, żeby zobaczyć, czyj to nieśmiały głosik przerwał mu męski rytuał.
- Ach, to ty, Placku Truskawkowy - powiedział uśmiechając się. - Co słychać w szkole?
- Nie chodzę już do szkoły. Skończyłam ostatnią klasę.
Jeśli chodzi o kolory, Audrey Pye nie różniła się od reszty swojej rodziny - z jednym małym wyjątkiem: jej włosy zamiast marchewkowej miały barwę przydymionej miedzi i rzucały jasne błyski. Nie była ładna - jej twarz wydawała się płaska i szeroka - ale miała tę niezwykłą cerę, która bardzo rzadko idzie w parze z rudymi włosami: kremową i pozbawioną piegów.
- Chcesz może coś kupić, Sean?
Sean odłożył karabin z powrotem na stojak.
- Tak tylko patrzyłem - odpowiedział. - Pracujesz teraz w sklepie?
- Tak. - Opuściła oczy pod badawczym wzrokiem Seana. Minął rok od czasu, kiedy ją ostatnio widział. Wiele rzeczy może się zmienić w ciągu roku: pod jej bluzką widział coś, co świadczyło, że nie jest już bynajmniej dzieckiem. Przyglądał się z uznaniem tym oznakom kobiecości, a ona spostrzegła to i jej kremowa skóra pokryła się rumieńcem. Odwróciła się szybko w stronę tacy z owocami.
- Masz ochotę na gruszkę?
- Dzięki - odparł Sean i poczęstował się.
- Jak się miewa Anna? - zapytała Audrey.
- Dlaczego mnie o to pytasz? - zmarszczył brwi Sean.
- Jesteś chyba jej narzeczonym?
- Kto ci to powiedział? - Teraz Sean naprawdę się nachmurzył.
- Wszyscy o tym wiedzą.
- No więc wszyscy są w błędzie. - Seana zirytowała sugestia, że mógłby należeć do Anny. - Nie jestem niczyim narzeczonym.
- Aha! - odparła Audrey i przez chwilę milczała. - Przypuszczam, że Anna będzie dzisiaj wieczorem na tańcach? - zapytała w końcu.
- Najprawdopodobniej. - Sean wbił zęby w puszystą złotą gruszkę. - A ty się tam nie wybierasz, Placku Truskawkowy?
- Nie - odparła ze smutkiem Audrey. - Nie puści mnie tato. Ile ona mogła mieć lat? Sean dokonał szybkich obliczeń... była od niego o trzy lata młodsza. To oznaczało, że miała szesnaście lat. Nagle zaczął żałować, że nie będzie jej na tańcach.
- Szkoda - powiedział. - Moglibyśmy się niezłe zabawić. - Mówiąc o nich obojgu w liczbie mnogiej "my", Sean ponownie wprawił ją w zakłopotanie.
- Smakuje ci gruszka? - spytała o pierwszą rzecz, która jej przyszła do głowy.
- Hmmm.
- Jest z naszego sadu.
- Od razu rozpoznałem smak - uśmiechnął się Sean i Audrey roześmiała się. Miała szeroki, przyjazny uśmiech.
- Wiem, że je podkradałeś. Tato wiedział, że to ty. Powtarzał, że musi założyć potrzask w dziurze w żywopłocie.
- Nie wiedziałem, że odkrył tę dziurę... zawsze ją maskowaliśmy.
- O tak - zapewniła go Audrey. - Wiedzieliśmy o tym przez cały czas. Ta dziura wciąż tam jest. Czasami, kiedy nie mogę zasnąć w nocy, wychodzę przez okno z mojej sypialni, mijam sad i przechodzę przez tę dziurę na plantację akacji. W nocy tak tam jest ciemno i cicho... trochę się boję, ale lubię to.
- Wiesz co - oświadczył zamyślony Sean. - Gdybyś nie mogła przypadkiem zasnąć dziś w nocy i podeszła o dziesiątej do żywopłotu, to całkiem możliwe, że zastaniesz mnie tam znowu kradnącego gruszki.
Minęło parę sekund, zanim Audrey zorientowała się, o co mu chodzi. A potem na jej policzkach pojawiły się rumieńce i chciała coś powiedzieć, ale w końcu nie wykrztusiła z siebie ani słowa. Odwróciła się szeleszcząc spódnicą i zniknęła między półkami. Sean ugryzł ostatni kawałek gruszki i rzucił ogryzek na podłogę. Wracając do swoich kolegów uśmiechał się.
- Do diabła, Karl, jak długo jeszcze zamierzasz tu siedzieć?

17. Pięćdziesiąt albo więcej wyprzęgniętych wozów stało wokół placu, ale jego środek zostawiono pusty; w wykopanych dołach paliły się ogniska. Płomienie przygasały już i z daleka widać było tylko żarzące się głownie. Wokół ognisk stały w dwóch rzędach długie stoły, przy których krzątały się kobiety, krojąc mięso i boer-wors11, smarując masłem chleb, ustawiając słoiki z marynatami, gromadząc jedzenie na tacach i umilając wieczór swymi głosami i śmiechem.
Na płaskim miejscu ustawiono estradę do tańca; w jej czterech rogach wisiały na żerdziach latarnie. Od strony orkiestry strojącej instrumenty dobiegały piski skrzypiec i astmatyczne posapywanie samotnej harmonii.
Mężczyźni gromadzili się w grupkach między wozami i kucali wokół ognisk; tu i tam migało wymierzone prosto w niebo dno butelki.
Petersen zbliżył się do otoczonego swymi kapitanami Waite'a.
- Nie chcę się czepiać, Waite - powiedział - ale widzę, że włączyłeś Denisa do oddziału Gunthera.
- Zgadza się - odparł Waite podając mu butelkę. Petersen wziął ją i otarł szyjkę rękawem.
- Nie chodzi mi o ciebie, Gunther - Petersen uśmiechnął się do Gunthera Niewehuisena - ale byłbym o wiele bardziej rad, mając Penisa w tym samym oddziale, w którym jestem ja. Żeby mieć go na oku, rozumiesz.
Wszyscy spojrzeli na Waite'a, czekając, co powie.
- Żaden z chłopców nie jedzie razem ze swoim chłopcem. Zrobiliśmy to celowo. Przykro mi, Dave.
- Dlaczego?
Waite Courteney odwrócił wzrok, spoglądając ponad wozami na zachodzące nad skarpą wściekle czerwone słońce.
- To nie będzie polowanie na antylopy, Dave. Możesz się znaleźć w sytuacji, w której łatwiej będzie ci podjąć decyzję, kiedy nie będzie ona dotyczyła twoich własnych synów.
Rozległ się pomruk aprobaty. Steff Erasmus wyjął fajkę z ust i splunął w ogień.
- Są pewne rzeczy, których człowiek nie powinien oglądać. Zbyt ciężko je potem zapomnieć. Nie powinien oglądać, jak jego syn zabija pierwszego w swoim życiu człowieka, nie powinien też widzieć, jak ginie.
Zamilkli, wiedząc, że to prawda. Nie mówili na ten temat wiele, bo zbyt długa gadka odbiera człowiekowi odwagę, ale otarli się wcześniej o śmierć i rozumieli, co ma na myśli Steff. Jeden po drugim odwracali głowy, aż w końcu utkwili wszyscy oczy w grupce młodych zgromadzonych za ogniskami, po drugiej stronie placu. Denis Petersen powiedział coś, czego nie dosłyszeli, i jego koledzy wybuchnęli śmiechem.
- Po to, żeby żyć, człowiek musi od czasu do czasu zabijać - powiedział Waite - ale kiedy jest jeszcze zbyt młody, wtedy coś traci... traci szacunek dla życia; zaczyna mu się ono wydawać tanie. Tak samo jest z kobietą. Mężczyzna nie powinien spać z kobietą, zanim nie zrozumie, o co w tym wszystkim chodzi. W przeciwnym razie to również wydaje mu się tanie.
- Ja przespałem się po raz pierwszy z kobietą, kiedy miałem piętnaście lat - stwierdził Tim Hope-Brown - ale nie mogę powiedzieć, żeby stały się przez to choćby trochę tańsze. Wprost przeciwnie, uważam, że zrobiły się ostatnio pieruńsko drogie.
Waite pierwszy wybuchnął dudniącym śmiechem.

Wiem, że twój stary płaci ci funta tygodniowo, ale pomyśl o nas, Sean - zaprotestował Denis. - Nie jesteśmy milionerami.
- Więc dobrze - zgodził się Sean. - Po pięć szylingów do puli. Zwycięzca zgarnia wszystko.
- Pięć szylingów to rozsądna stawka - stwierdził Karl - ale ustalmy teraz jasno zasady, żeby potem nie było kłótni.
- Tylko zabici, ranni się nie liczą - powiedział Sean.
- I muszą być świadkowie - nalegał Frikkie van Essen. Był starszy od innych i miał lekko przekrwione oczy, zdążył bowiem już łyknąć z butelki.
- W porządku, liczy się tylko martwy Zulus i musi to ktoś poświadczyć. Ten, który będzie miał najwyższy wynik, zgarnia całą pulę. - Sean popatrzył, czy się zgadzają. Garnek stał nieco z tyłu. - Garry będzie trzymał bank. Podejdź no tutaj, Garry, nadstaw kapelusz.
Wrzucili pieniądze do kapelusza Garricka, który przeliczył je.
- Dwa funty od nas ośmiu. Zgadza się.
- Niech to diabli, zwycięzca będzie mógł sobie kupić od razu całą farmę.
Roześmiali się.
- W torbach przy siodle schowałem kilka butelek bimbru - powiedział Frikkie. - Chodźmy spróbować, czy jest dobry.
Wskazówki zegara na kościelnej wieży pokazywały kwadrans po dziesiątej. Wokół księżyca tłoczyły się okolone srebrną obwódką chmury i noc zrobiła się chłodna. Gęsty zapach smażonego mięsa unosił się między tańczącymi, rzępoliły skrzypki i piszczała rytmicznie harmonia. Tancerze pląsali na estradzie, a widzowie klaskali do taktu i wykrzykiwali słowa zachęty. Ktoś zajodłował jak góral, wybijając hołubce w ferworze zabawy. Trzeba było zabić wlokące się minuty śmiechem, zatrzymać chwilę, bawić się do białego rana.
- Gdzie idziesz, Sean?
- Zaraz wracam.
- Ale gdzie idziesz?
- Chcesz, żebym ci powiedział, Anno, naprawdę chcesz to wiedzieć?
- Ach, rozumiem. Pospiesz się. Będę na ciebie czekała przy orkiestrze.
- Zatańcz z Karlem.
- Nie, zaczekam na ciebie, Sean. Proszę cię, pospiesz się. Tak mało nam zostało czasu.
Sean prześlizgnął się między ustawionymi w kręgu wozami. Trzymając się zadrzewionej, ocienionej strony ulicy, obszedł chodnikiem sklep Pye'a, a potem puścił się biegiem alejką i przeskoczył rów i ogrodzenie z drutu kolczastego. Na plantacji było cicho i ciemno, tak jak powiedziała; pod jego stopami szeleściły suche liście i trzasnęła gałązka. W ciemności zatupotały czyjeś drobne stopy. Żołądek podszedł Seanowi do gardła. Okazało się, że to tylko królik. Zbliżył się do żywopłotu szukając dziury. Początkowo minął ją, ale potem zawrócił, znalazł i wślizgnął się do sadu. Oparł plecy o ścianę zarośli i czekał.
Korony drzew kąpały się w szarym świetle księżyca, a niżej drzewa były czarne. Za nimi prześwitywał dach domu. Sean ani przez chwilę nie wątpił, że Audrey przyjdzie. Przecież jej kazał.
Kościelny zegar wybił godzinę, a potem kwadrans. Sean zaczął się niecierpliwić. Niech ją diabli! Ruszył ostrożnie przez sad, starając się nie wychodzić z cienia. W jednym z bocznych okien paliło się światło; widział, jak odbija się jasnym kwadratem na trawniku. Okrążył, bezszelestnie dom.
Stała w oknie. Twarz miała ciemną, ale światło palącej się za nią lampy otoczyło jej włosy miedzianą aureolą. Kiedy tak pochylała się nad parapetem, wydawało się, że za czymś tęskni. Przez białą nocną koszulę widział zarys jej ramion.
Zagwizdał nisko, tak żeby usłyszała go tylko ona, i dziewczyna poruszyła się. Jeszcze przez chwilę wpatrywała się z oświetlonego pokoju w ciemność, a potem powoli i z żalem pokręciła głową. Zasunęła kotary i Sean zobaczył oddalający się cień. Lampa zgasła.
Trzęsąc się ze złości przeszedł z powrotem sad i plantację. Z alejki dobiegły go dźwięki muzyki i przyspieszył kroku. Za rogiem zobaczył ruch i światło.
- Głupia mała idiotka - powiedział na głos, ale prócz gniewu było w nim coś więcej. Uczucie? Szacunek?
- Gdzie byłeś? Czekałam prawie godzinę! - Anna stała się zaborcza.
- Chodziłem tam i z powrotem, żeby sprawdzić, jak to daleko.
- Ale śmieszne? Gdzie byłeś, Seanie Courteney?
- Chcesz zatańczyć?
- Nie.
- W porządku, więc nie tańcz.
Przy ogniskach stali Karl i kilku innych. Sean ruszył w ich kierunku.
- Sean, Sean, przepraszam. - Skruszona Anna. - Marzę o tym, żeby z tobą zatańczyć, proszę.
Tańczyli, potrącani przez innych tancerzy, ale żadne z nich nie odezwało się ani słowem aż do chwili, kiedy orkiestra przestała grać, żeby otrzeć spocone czoła i zwilżyć spragnione gardła.
- Mam coś dla ciebie, Sean.
- Co?
- Chodź, to ci pokażę.
Wyprowadziła go z kręgu światła między wozy i zatrzymali się przy stercie siodeł i derek. Uklękła, rozwinęła jedną z derek i wstała, trzymając w dłoniach kurtkę.
- Zrobiłam to dla ciebie. Mam nadzieję, że ci się spodoba.
Sean wziął ją od niej. Kurtka zrobiona była z wygarbowanej i wygładzonej owczej skóry, z wyszytym zakochaną ręką ściegiem i białym jak śnieg kożuszkiem od wewnętrznej strony.
- Jest piękna - powiedział Sean. Dostrzegł, ile pracy w to włożyła. Poczuł wyrzuty sumienia; podarunki zawsze sprawiały, że czuł się winny. - Dziękuję bardzo.
- Przymierz ją, Sean.
Ciepła, obcisła w pasie i obszerna w ramionach, mieściła świetnie jego rozrośnięte bary. Anna stanęła tuż obok, poprawiając mu kołnierz.
- Ładnie w niej wyglądasz - pochwaliła zadowolona z siebie. Pocałował ją i poczuł, jak zapomina o tamtej. Anna objęła go mocno za szyję.
- Och, Sean, tak bym chciała, żebyś nie odjeżdżał.
- Pożegnajmy się, jak trzeba.
- Gdzie?
- W moim wozie.
- A twoi rodzice?
- Pojechali na farmę. Tato wraca jutro rano. Garry i ja nocujemy tutaj.
- Nie, Sean, za dużo ludzi. Nie możemy.
- Nie chcesz? - szepnął Sean. - Szkoda, bo to może ostatni raz.
- Co przez to rozumiesz? - Znieruchomiała nagle w jego ramionach, drobna i milcząca.
- Jutro wyjeżdżam. Wiesz chyba, co się może zdarzyć?
- Nie. Nie mów takich rzeczy. Nawet o tym nie myśl.
- Ale to prawda.
- Nie, Sean. Proszę cię, nie mów takich rzeczy.
Sean uśmiechnął się w ciemności. To było takie łatwe, tak dziecinnie łatwe.
- Chodźmy do mojego wozu - powiedział, biorąc ją za rękę.

18. Śniadanie po ciemku, ogniska rozpalone na placu, ściszone głosy, stojący obok swoich żon mężowie, ściskający na pożegnanie małe dzieci. Osiodłane konie, tkwiące w olstrach strzelby i zrolowane z tyłu derki, a pośrodku placu ustawione w szyku jeden za drugim cztery zaprzężone w muły wozy.
- Tato będzie tutaj w każdej chwili. Jest już prawie piąta - powiedział Garry.
- Wszyscy na niego czekają - zgodził się Sean. Uginał się pod ciężarem zarzuconej na ramiona ładownicy.
- Pan Niewehuisen wyznaczył mnie na jednego ze swoich Woźniców.
- Wiem - odparł Sean. - Dasz sobie radę?
- Chyba tak.
Podeszła do nich Jane Petersen.
- Cześć, Jane. Czy twój brat jest już gotów?
- Prawie. Właśnie siodła konia.
Stanęła przed Seanem i nieśmiało podała mu kawałek jedwabiu w zielone i żółte pasy.
- Zrobiłam kokardę na twój kapelusz, Sean.
- Dzięki, Jane. Przypniesz mi ją?
Przymocowała kokardę do ronda jego kapelusza; odebrał go z jej rąk i wsadził sobie zawadiacko na głowę.
- Wyglądam teraz jak generał - powiedział, a ona roześmiała się. - Co powiesz na całusa na pożegnanie, Jane?
- Jesteś straszny! - zawołała mała Jane i szybko uciekła, oblewając się rumieńcem. Ale niezbyt jaskrawym, zauważył Sean. Kręciło się ich wokół niego tyle, że nie mógł się zdecydować, od której zacząć.
- Jedzie tato - oznajmił Garry na widok zajeżdżającego na plac Waite'a Courteneya.
- Chodźmy! - zawołał Sean odwiązując konia. Ze wszystkich stron ruszyli ku jego ojcu mężczyźni trzymający swoje konie za uzdy.
- Do zobaczenia później - powiedział Garry i pokuśtykał w stronę jednego z wozów zaprzężonych w muły.
Waite zajechał na czoło kolumny. Za sobą miał stojących w dwuszeregu piętnastu ochotników zgrupowanych w cztery pododdziały, a dalej cztery wozy i zapasowe konie prowadzone przez czarnych służących.
Ruszyli przez plac, tratując śmiecie po nocnej zabawie i skręcając w główną ulicę. Kobiety przypatrywały się im w milczeniu, stojąc z tłoczącymi się wokół ich spódnic dziećmi. One widziały już przedtem mężczyzn wyruszających do walki z czarnymi plemionami; nie wiwatowały, ponieważ stykały się ze śmiercią i wiedziały, że w grobie nie ma miejsca na chwałę.
Anna pomachała Seanowi. Nie zobaczył tego, bo poniósł go akurat koń i zanim go okiełznał, została z tyłu. Opuściła rękę i patrzyła, jak odjeżdża. Miał na sobie ofiarowany przez nią kożuszek.
Zobaczył jednak miedziany błysk i zdmuchnięty szybko z dłoni pocałunek w oknie sklepu Pye'a. Zobaczył, bo go wypatrywał. Zapomniał o swojej urażonej męskiej dumie - w wystarczającym stopniu, żeby uśmiechnąć się i pomachać w tamtą stronę kapeluszem.
A potem znaleźli się poza miastem i nawet biegnące za nimi małe urwisy i bezpańskie kundle zawróciły z powrotem. Kolumna potoczyła się drogą wiodącą do Zululandu.
Słońce wzeszło i osuszyło rosę. Wzbijający się spod kopyt kurz unosił się w poprzek drogi. Niektórzy ochotnicy spinali konie i podjeżdżali do przodu, a inni cofali się, żeby porozmawiać z przyjaciółmi, więc szyk, w którym wyruszyła kolumna, rozsypał się. Jechali w grupkach i samopas, rozluźnieni i beztrosko rozgadani, tak jakby wybierali się właśnie na jednodniowe polowanie. Każdy z nich ubrał się w strój, który wydawał mu się najbardziej sposobny na tę wojenną przygodę. Steff Erasmus miał na sobie swój świąteczny garnitur; ale jedynie on ubrał się tak oficjalnie. Ich stroje łączył tylko jeden wspólny element: zielono-żółta kokarda, ale jej upięcie zależało już od indywidualnych upodobań - niektórzy przyczepili ją do kapeluszy, inni do rękawów, a jeszcze inni do piersi. Byli farmerami, nie wojownikami, ale ich olstra powyginały się od częstego posługiwania się bronią, a kolby strzelb lśniły od pieszczotliwego dotyku dłoni, ramiona zaś przyzwyczajone były do ciężaru ładownic.
Dojechali do Tugeli dopiero po południu.
- Mój Boże, popatrz no! - Sean zagwizdał z wrażenia. - Nigdy w życiu nie widziałem jeszcze tylu ludzi w jednym miejscu.
- Mówią, że liczą aż cztery tysiące.
- Wiem, że cztery tysiące. - Sean przebiegł oczyma po obozie. - Ale nie wiedziałem, że cztery tysiące to aż tyle.
Kolumna zjechała z ostatniego wzniesienia ku Rorkes Drift. Rzeka była szeroka, brunatna od błota i spieniona wokół płycizn wyznaczających bród. Oba brzegi były łagodne i porośnięte trawą, a na bliższym stały kamienne zabudowania, wokół których obozowała w promieniu ćwierci mili armia lorda Chelmsforda. Namioty rozbite były w rzędach, w regularnych odstępach, a między nimi stały uwiązane do palików konie. Wozy, w liczbie co najmniej pięciuset, mieściły się niedaleko brodu, a cały teren roił się od ludzi.
Ladyburscy Strzelcy Konni, jadąc zwartą, zajmującą całą drogę grupą, dotarli śladem swego pułkownika do granicy obozu, gdzie okazało się, że przejście blokuje ubrany we frak sierżant, trzymający w dłoni karabin z nasadzonym na lufę bagnetem.
- Coście za jedni, jeśli wolno spytać?
- Pułkownik Courteney z oddziałem Ladyburskich Strzelców Konnych.
- Że jak? Nic nie słyszę.
Waite Courteney uniósł się w strzemionach i odwrócił do swoich ludzi.
- Ciszej tam, panowie. Nie możemy mówić wszyscy naraz. Gwar rozmów i komentarzy powoli umilkł i tym razem sierżant
usłyszał odpowiedź.
- Aha! Proszę o wybaczenie, pułkowniku. Zawołam zaraz oficera dyżurnego.
Oficer dyżurny był arystokratą i dżentelmenem. Przyszedł i zlustrował ich wzrokiem.
- Pułkownik Courteney? - w jego głosie zabrzmiała nutka niedowierzania.
- Witam - odparł Waite, uśmiechając się do niego szeroko. - Mam nadzieję, że nie spóźniliśmy się na całą zabawę.
- Nie, nie sądzę. - Uwagę oficera przykuła postać Steffa Erasmusa. Steff uchylił grzecznie kapelusza.
- Morę, meneer.
Opasujące tułów starego ładownice niezbyt pasowały do czarnego surduta.
- Macie swoje własne namioty, pułkowniku?
- Tak, mamy wszystko, co może być potrzebne.
- Sierżant pokaże wam, gdzie rozbić obóz.
- Dziękuję - odparł Waite.
Oficer odwrócił się do sierżanta. Był do tego stopnia wytrącony z równowagi, że wziął swego podkomendnego pod ramię.
- Ulokujcie ich gdzieś daleko. Najlepiej za saperami... - szepnął. - Gdyby generał zobaczył tę bandę... - Zatrząsł się ze zgrozy, nie tracąc jednak przy tym dobrych manier.

19. Pierwszą rzeczą, jaką poczuł Garrick, był zapach. Zapach przykuł jego uwagę i trzymając się go kurczowo, mógł zacząć wypełzać ze swojej kryjówki. Jego powrotom do rzeczywistości towarzyszyły zawsze lekkie zawroty głowy i zaostrzenie wrażeń zmysłowych. Kolory były jaskrawe, skóra wrażliwa na dotyk, a zapachy i smaki jasne i wyraźne.
Leżał na słomianym materacu. Świeciło słońce, ale on sam znajdował się w cieniu, na werandzie murowanego szpitala nie opodal Rorkes Drift. Rozmyślał o woni, która spowodowała, że oprzytomniał. Stanowiła mieszaninę potu, łajna i zgnilizny, odoru rozprutych flaków i skrzepłej krwi.
Rozpoznał w niej zapach śmierci. A potem wróciła mu ostrość widzenia i zobaczył poległych. Ułożeni byli wzdłuż okalającego podwórko murku, w miejscu gdzie dosięgnął ich krzyżowy ogień ze szpitala i magazynu; leżeli między budynkami i ekipy grzebiące zwłoki i ładujące je na wozy miały pełne ręce roboty. Leżeli na pochyłości prowadzącej do brodu, unosili się w wodzie, widać ich było także na drugim brzegu. Martwi Zulusi, wokół których leżała porzucona broń i tarcze. Garrick ze zdumieniem zdał sobie sprawę, że są ich setki: nie, właściwie tysiące.
A potem uświadomił sobie, że w powietrzu unoszą się dwa zapachy; oba były zapachami śmierci. Czuć było fetor czarnych, puchnących na słońcu zwłok z wzdętymi jak balony brzuchami, ale także odór jego własnego ciała i mężczyzn leżących tuż obok niego, ten sam odór cierpienia i rozkładu, tyle że zmieszany z ciężką wonią środków dezynfekcyjnych. Śmierć owinęła się antyseptycznymi bandażami w ten sam sposób, w jaki dziewczyna stara się ukryć zalatujący od niej zapach menstruacji.
Garrick przyjrzał się swoim towarzyszom. Leżeli w długim rzędzie na werandzie, każdy na swoim własnym materacu. Niektórzy dogorywali, inni nie, ale bandaże wszystkich poplamione były krwią i jodyną. Garrick przyjrzał się własnym obrażeniom. Lewą rękę przymocowaną miał bandażami do nagiej piersi. Poczuł wzbierający w niej ból, pulsujący powoli i równo niczym uderzenia cmentarnego werbla. Poza tym miał obandażowaną głowę. Jestem ranny - kolejne zdumienie. Ale jak to się stało? Jak?
- Wróciłeś do nas, Koguciku - odezwał się pogodny głos. - Myśleliśmy już, że odebrało ci rozum.
Garrick obrócił się i popatrzył na mówiącego. Był to niewielki mężczyzna o małpiej twarzy, ubrany we flanelowe szorty i owinięty jak mumia bandażami.
- Doktor powiedział, że jesteś w szoku. Twierdził, że wkrótce z niego wyjdziesz. Hej, doktorze! - zawołał. - Nasz bohater przyszedł do siebie.
Zaraz pojawił się doktor, znużony, z podkrążonymi oczyma, postarzały z przepracowania.
- Wyjdziesz z tego - oświadczył po krótkim badaniu. - Odpocznij trochę. Jutro wysyłają cię z powrotem do domu.
Czekali na niego inni ranni i ruszył, żeby się nimi zająć, ale po kilku krokach obejrzał się przez ramię i uśmiechnął do Garricka.
- Wątpię, czy złagodzi to twój ból, ale przedstawiono cię do odznaczenia Krzyżem Zwycięstwa. Generał podpisał wczoraj rozkaz w tej sprawie.
Garrick wpatrywał się w doktora i nagle poczuł, że powraca do niego w strzępach pamięć o tym, co się wydarzyło.
- Była bitwa... - wyszeptał.
- Bitwa jak jasna cholera, żebyś wiedział - parsknął śmiechem jego towarzysz.
- Sean! - zawołał Garrick. - Mój brat! Co się stało z moim bratem?
Zapadła cisza. Garrick zobaczył, jak przez twarz doktora przemknął cień. Wytężając wszystkie siły usiadł na łóżku.
- I z moim ojcem? Co stało się z moim tatą?
- Przykro mi - odparł doktor. - Obawiam się, że obaj nie żyją. Garrick opadł na materac i spojrzał w dół, na bród. Oczyszczali teraz płyciznę, wyciągając z pluskiem trupy na brzeg. Przypomniał sobie spienioną wodę, kiedy bród przechodziła armia Chelmsforda. Sean i jego ojciec byli wśród zwiadowców, którzy prowadzili kolumnę: trzy oddziały Ladyburskich Strzelców Konnych i sześćdziesięciu ludzi z Policji Natalu. Chelmsford wysłał na zwiad tych, którzy znali miejsce, gdzie miała się rozegrać wstępna bitwa.
Garrick z ulgą obserwował ich wymarsz. Ledwie mógł uwierzyć we własne szczęście, które sprawiło, że na dzień przed wygaśnięciem ultimatum i przekroczeniem granicy przez armię Tugeli nabawił się ostrej dyzenterii.
- Szczęśliwi dranie - żalił się któryś z chorych, przypatrujący się odchodzącym.
Garrick wcale im nie zazdrościł: nie chciał iść na wojnę; zadowolony był, że poczeka na wynik prowadzonej przez Chelmsforda wojny razem z trzydziestoma innymi chorymi oraz sześćdziesięcioma żołnierzami, którzy obsadzili bród.
Patrzył, jak zwiadowcy rozjeżdżają się w różne strony i znikają w falującej trawie. Za nimi pociągnęły wozy i żołnierze głównych sił, pełznąc niczym pyton coraz dalej i dalej i pozostawiając za sobą udeptaną drogę.
Pamiętał, jak wolno mijały dni oczekiwania przy brodzie. Pamiętał, jak gderał i narzekał razem z innymi, kiedy kazano im' ufortyfikować magazyn i szpital napełnionymi piaskiem workami i puszkami po biskwitach. Pamiętał wszechogarniającą nudę.
Potem, czując, jak zaciska mu się żołądek, przypomniał sobie posłańca.
- Zbliża się jeździec. - Garrick zobaczył go pierwszy. Doszedł już do siebie po dyzenterii i pełnił teraz służbę wartowniczą przy brodzie.
- Generał zapomniał swojej szczoteczki do zębów i kogoś po nią przysyła - zażartował jego towarzysz. Żaden z nich nie ruszył się z miejsca. Obserwowali punkcik sunący po równinie w stronę rzeki.
- Szybko jedzie - stwierdził Garrick. - Lepiej pójdź zawiadomić kapitana.
- Chyba tak - zgodził się drugi wartownik. Wspiął się po skarpie do magazynu, a Garrick wstał i podszedł do samego brzegu. Jego proteza ugrzęzła głęboko w błocie.
Towarzysz Garricka wrócił i stanął obok niego.
- Kapitan kazał przysłać go do magazynu, kiedy tylko przepłynie bród - powiedział.
- Jakoś śmiesznie jedzie - zauważył Garrick. - Wygląda na zmęczonego.
- Musi być pijany. Kolebie się w siodle, jakby to była sobotnia noc.
Garrick otworzył nagle usta.
- On krwawi. Jest ranny.
Koń zanurzył się w rzece, a jeździec przytulił się do jego karku; bok jego koszuli błyszczał od zakrzepłej ciemnej krwi, a twarz pobielała z bólu i od kurzu. Złapali za uzdę konia, kiedy wynurzył się z wody. Jeździec usiłował krzyknąć, ale z ust wyrwał mu się tylko chrapliwy szept.
- Na miłość boską, gotujcie się. Kolumna została otoczona i starta z powierzchni ziemi. Idą na nas: wielka wyjąca czarna tłuszcza. Będą tutaj, nim zapadnie noc.
- A mój brat? - zapytał Garrick. - Co stało się z moim bratem?
- Zginął - odparł jeździec. - Zginęli, wszyscy zginęli - jęknął i zsunął się z konia.
Po paru godzinach nadeszli; zuluski impis w kształcie byka, wielkiego czarnego byka, którego głowa i korpus wypełniły równinę, a rogi dotknęły rzeki po lewej i prawej stronie, biorąc ich w okrążenie. Byk kroczył dwudziestoma tysiącami stóp, a jego ryk dobywał się ze śpiewających wojenną pieśń dziesięciu tysięcy gardeł, aż stał się podobny do odgłosu morza w sztormowy dzień. Słońce odbijało się na ostrzach włóczni, kiedy impis zbliżył się do Tugeli.
- Spójrz. Ci z przodu mają na głowach henny huzarów! - zawołał jeden z obserwatorów w szpitalu. - Pozabierali je zabitym z armii Chelmsforda. Jeden z nich założył frak, a inni mają karabiny.
W szpitalu panowała spiekota; dach był z falistej blachy, a okna zastawione workami z piaskiem. Otwory strzelnicze wpuszczały do środka mało powietrza. Ludzie stali tuż przy nich, niektórzy w piżamach, inni rozebrani do pasa, pocąc się w upale.
- A więc to prawda. Kolumna została zmasakrowana.
- Dosyć gadania. Zajmijcie swoje stanowiska i zamknijcie gęby na kłódkę.
Armia Zulusów przeszła Tugelę szerokim na pięćset jardów wałem. Woda w rzece spieniła się na biało.
- Mój Boże! O, mój Boże! - szeptał Garrick patrząc, jak się zbliżają. - Nie mamy żadnej szansy. Jest ich zbyt wielu.
- Zamknij się, do jasnej cholery - warknął sierżant, skulony obok niego przy karabinie maszynowym Gatling, i Garrick zakrył dłonią usta.

...Złapał za kark O'Rileya
Do kubła wsadził mu łeb
Pistolet wetknął mu w...

zaśpiewał jeden z chorych na malarię w napadzie delirium, a ktoś inny zaśmiał się piskliwym, histerycznym śmiechem.
- Idą!
- Ładuj broń!
Metaliczny szczęk zamków.
- Oszczędzajcie amunicję, ludzie. Strzelajcie tylko na rozkaz.
Głos byka zmienił się z donośnego głębokiego pomruku w przenikliwe wycie - wysoki świdrujący krzyk ogarniętych krwawym szałem atakujących.
- Spokojnie, ludzie. Spokojnie. Jeszcze nie strzelajcie.
- O mój Boże - szepnął cicho Garrick, wpatrując się w czerń, która wspinała się po zboczu skarpy. - O mój Boże, proszę, nie daj mi umrzeć.
- Gotów!
Czoło natarcia dotarło do muru otaczającego szpitalne podwórko. Pióra na głowach Zulusów przeskakujących ogrodzenie przypominały grzebień piany na szczycie czarnej fali.
- Cel!
Sześćdziesiąt strzelb, trzymanych w mocnym uścisku, mierzyło prosto w zbity tłum.
- Pal!
Grzmot i zaraz potem odgłos rozrywanych pociskami ciał, przypominający dźwięk, jaki słychać, kiedy rzuci się w kałużę garść żwiru. Szeregi atakujących zachwiały się od salwy. Lufy gatlinga podskakiwały miarowo, przesuwając się w lewo i w prawo, przecinając ich na pół, aż padali jeden na drugiego, formując coraz wyższy wał trupów przy ogrodzeniu. W gardła drapał ostry swąd spalonego prochu.
- Ładuj!
Przerzedzone pociskami szeregi formowały się na nowo; ci z tyłu zapełniali wyrwy.
- Cel!
Nadchodzili znowu, byli już w połowie podwórka - wyjąca stłoczona masa.
- Pal!
Garrick łkał w cieniu werandy, wciskając palce prawej dłoni w oczy, starając się wycisnąć z nich wspomnienia.
- Co z tobą, Koguciku? - Cockney obrócił się na bok, skrzywiony z bólu, i wpatrywał w Garricka.
- Nic! - odparł szybko Garrick. - Nic, nic!
- Wszystko to do ciebie wraca, prawda?
- Co się wydarzyło? Pamiętam tylko fragmenty.
- Co się wydarzyło? Zapytaj lepiej, co się nie wydarzyło!
- Doktor powiedział... - Garrick podniósł szybko wzrok - że generał przedstawił mnie do odznaczenia. To znaczy, że Chelmsford żyje. Mój brat i mój ojciec... oni także muszą żyć!
- Niestety nie mieli takiego szczęścia, Koguciku. Doktor wyraźnie cię polubił... za to, że zrobiłeś to, co zrobiłeś, mając tylko jedną nogę... i specjalnie pytał o twoich bliskich. Nie rób sobie złudzeń.
- Dlaczego? - pytał zdesperowany Garrick. - To chyba jasne. Jeżeli żyje Chelmsford, oni także mogli nie zginąć.
Nieduży mężczyzna potrząsnął głową.
- Chelmsford rozbił obóz w miejscu o nazwie Isandhlwana. Zostawił tam garnizon razem z wszystkimi wozami i zaopatrzeniem, a sam wyruszył na czele lotnej brygady, żeby dobrać się do skóry Zulusom. Ale ci wymknęli mu się i zaatakowali obóz, a potem dotarli aż tutaj, do brodu. Jak wiesz, odpieraliśmy ich ataki przez dwa dni, aż przyszła nam na pomoc lotna brygada Chelmsforda.
- A moja rodzina... co się z nimi stało?
- Twój ojciec był w obozie pod Isandhlwana. Nie udało mu się uciec. Twój brat był w brygadzie Chelmsforda, ale został odcięty i zginął w jednej z potyczek jeszcze przed główną bitwą.
- Sean zginął? - Garrick potrząsnął głową. - Nie, to niemożliwe. Nie zdołaliby go zabić.
- Zdziwiłbyś się, gdybyś zobaczył, jakie to łatwe - oświadczył Cockney. - Wystarczy we właściwe miejsce wbić ostrze na głębokość kilku cali i padają najlepsi.
- Ale nie Sean. Nie znałeś go. Nie potrafisz tego zrozumieć.
- On zginął, Koguciku. On, twój tato i siedmiuset innych. To cud, że my żyjemy. - Cockney ułożył się wygodniej na materacu. - Generał bardzo się rozwodził, mówiąc o naszej bohaterskiej obronie. Zapisaliśmy najpiękniejszą kartę w annałach brytyjskiego czynu zbrojnego... czy coś w tym rodzaju. - Mrugnął do Garricka. - Piętnaście wniosków o odznaczenie Krzyżem Zwycięstwa to chyba coś, nie mam racji? Pytam cię, Koguciku, czy to nie jest coś? Co powie twoja dziewczyna, kiedy wrócisz do domu z wielkim, pobrzękującym ci na piersi, gównianym medalem?
Przyjrzał się Garrickowi i zobaczył na jego policzkach oleiste ślady łez.
- Daj spokój, Koguciku. Jesteś cholernym bohaterem. - Odwrócił oczy od Garricka i od jego smutku. - Pamiętasz to? Przypominasz sobie, coś zrobił?
- Nie - odparł zachrypniętym głosem Garrick.
"Sean! Nie możesz zostawić mnie samego. Co mam teraz zrobić, kiedy ciebie zabrakło?"
- Stałem tuż obok ciebie. Wszystko widziałem. Mogę ci opowiedzieć - zaofiarował się Cockney.
Kiedy mówił, wydarzenia wracały i ustawiały się w odpowiedniej kolejności w głowie Garricka.
- To było drugiego dnia, po odparciu dwudziestu trzech ataków. Dwudziestu trzech? Czyżby było ich tak wiele? Garrick stracił
rachubę; właściwie był tylko jeden horror napływający falami. Jeszcze teraz czuł, jak jeży mu się z przerażenia kark, czuł zjełczały zapach strachu we własnym pocie.
- W końcu zaczęli znosić drzewo pod ścianę szpitala i podłożyli ogień.
Zulusi, którzy biegli z wiązkami chrustu przez podwórko i padali od pocisków; a potem następni, którzy podnosili wiązki i transportowali je dalej, żeby po paru krokach zginąć i ustąpić miejsca innym. Jasnożółte w promieniach słońca płomienie, leżący w ogniu ze zwęgloną twarzą martwy Zulus i pomieszany z wonią dymu smród jego spalonego ciała.
- Wybiliśmy dziurę w tylnej ścianie i zaczęliśmy wynosić chorych i rannych do magazynu.
Chłopiec, w którego kręgosłupie tkwiła assegai12, płaczący jak dziewczyna, kiedy go podnosili.
- Ci cholerni dzicy zaatakowali ponownie, jak tylko zobaczyli, że się wycofujemy. Przyszli z tej strony - pokazał obandażowaną ręką - tam gdzie nie mogli ich dosięgnąć chłopcy z magazynu. Przy otworach strzelniczych zostaliśmy tylko ja, ty i paru innych; cała reszta zajęta była przenoszeniem rannych.
Atak prowadził Zulus z niebieskimi czaplimi piórami we włosach - piórami Induny. Miał tarczę w czarne i białe cętki z wysuszonej bawolej skóry, a na kostkach nóg i rąk wojenne grzechotki. Garrick strzelił do niego w momencie, kiedy Zulus obracał się, żeby zagrzać do boju swoich wojowników - kula przecięła napięte muskuły na jego brzuchu i otworzyła go niczym damską torebkę. Zulus opadł na czworaki, a z jego brzucha zaczęła się wydobywać skłębiona masa różowych i purpurowych wnętrzności.
- Dopadli do szpitalnych drzwi i nie mogliśmy już do nich prażyć z naszych otworów strzelniczych.
Ranny Zulus zaczął pełznąć do Garricka, nie spuszczając z oczu jego twarzy i poruszając ustami. Wciąż trzymał w ręku swoją assegai. Inni Zulusi walili w drzwi, a jeden z nich wsadził dzidę przez szparę w futrynie i podniósł belkę blokującą wejście. Drzwi były otwarte.
Garrick obserwował pełznącego w pyle Zulusa. Różowe mokre wnętrzności kołysały się pod jego brzuchem niczym wahadło. Pot spływał Garrickowi po policzkach i kapał z podbródka; trzęsły mu się wargi. Podniósł strzelbę i wycelował w twarz czarnego, ale nie był w stanie pociągnąć za spust.
- Wtedy właśnie ruszyłeś do przodu, Koguciku. Zobaczyłem, jak belka wypada z podpórek, i wiedziałem, że za sekundę wleci do środka cała hurma i że nie ma mamy żadnej szansy w walce wręcz.
Garrick puścił strzelbę, która upadła z trzaskiem na betonową podłogę. Odwrócił się od okna. Nie mógł patrzeć na tę okaleczoną, sunącą ku niemu istotę. Chciał uciec, chciał się gdzieś ukryć. O to właśnie chodziło - żeby się ukryć. Pod powiekami poczuł znajome trzepotanie i wszystko zaczęło szarzeć.
- Byłeś najbliżej drzwi. Zrobiłeś jedyną rzecz, która mogła nas uratować. Chociaż wiem, że ja bym się na to nigdy nie poważył.
Na podłodze leżało pełno łusek - błyszczących miedzianych cylindrów, o które łatwo się było poślizgnąć. Garrick potknął się i padając wysunął przed siebie ramię.
- Chryste Panie - wzdrygnął się Cockney. - Żeby włożyć własną rękę między podpórki... ja bym tego nie zrobił.
Tłum Zulusów rzucił się do drzwi i Garrick poczuł, jak coś pęka mu w ręce. Wisiał tam, wpatrując się w swoje przekręcone ramię i dygoczące pod naporem Zulusów drzwi. Nie czuł żadnego bólu i po chwili wszystko spowiła bezpieczna, ciepła szarość.
- Prażyliśmy w drzwi, aż z drugiej strony nie było nikogo. Dopiero wtedy mogliśmy uwolnić twoje ramię, ale ty straciłeś przytomność. Aż do teraz.
Garrick patrzył na drugą stronę rzeki. Zastanawiał się, czy pogrzebali Seana, czy zostawili go w trawie na żer sępom.
Leżąc na boku podkurczył nogi i zwinął się w kłębek. Kiedyś, kiedy był jeszcze nie znającym skrupułów małym chłopcem, rozbił kamieniem skorupę kraba. Zwierzątko miało tłusty, miękki, podatny na zranienie odwłok; przez przezroczystą skórę widać było organy wewnętrzne. Skurczyło się wtedy, przybierając tę samą obronną pozycję.
- Moim zdaniem dostaniesz swój medal - stwierdził Cockney.
- Tak - odparł Garrick. W rzeczywistości wcale go nie chciał. Pragnął odzyskać Seana.

20. Doktor van Rooyen podał ramię wychodzącej z bryczki Adzie Courteney. W ciągu pięćdziesięciu lat praktyki nie stracił wrażliwości na ludzkie cierpienie. Nauczył się ją tylko dobrze ukrywać; nie sposób było poznać cokolwiek po jego oczach, ustach czy pomarszczonej i zarośniętej twarzy.
- On czuje się całkiem nieźle, Ado. Zajęli się bardzo troskliwie jego ręką; mam na myśli wojskowych chirurgów. Zrasta się prosto.
- Kiedy przyjechali? - zapytała Ada.
- Mniej więcej przed czterema godzinami. Odesłali na dwóch wozach wszystkich rannych z Ladyburga.
Ada skinęła głową, a on spojrzał na nią, ukrywając pod maską zawodowej obojętności szok, jakiego doznał na jej widok. Jej sucha i pozbawiona życia cera przypominała płatki sprasowanych kwiatów. Usta miała kurczowo zaciśnięte, a czarna suknia sprawiała, że wydawała się dwa razy starsza niż w rzeczywistości.
- Czeka na ciebie w środku - powiedział doktor.
Wspięli się po kościelnych stopniach, a stojący przed drzwiami ludzie rozstąpili się, żeby ich przepuścić. Rozległy się. stłumione, pozdrawiające Adę głosy i zwyczajowe kondolencje. Mijali inne ubrane na czarno kobiety z podpuchniętymi oczyma.
W mrocznym wnętrzu kościoła panował chłód. Ławki odsunięto pod ścianę, żeby zrobić miejsce na materace. Wokół leżących mężczyzn kręciły się kobiety.
- Trzymam tutaj najciężej rannych, żeby mieć na nich oko - powiedział doktor. - Jest i Garry.
Garrick wstał z ławki na ich widok. Na piersi zwisał mu temblak, w którym tkwiła wykręcona niezgrabnie ręka. Pokuśtykał w ich stronę, stukając głośno protezą po kamiennej podłodze.
- Jestem, mamo - powiedział. - Sean i tato...
- Przyjechałam, żeby zabrać cię do domu - przerwała mu szybko Ada, wzdrygając się na dźwięk tych dwóch imion.
- Nie powinni ich tam tak zostawiać. Powinni...
- Proszę cię, Garry. Jedźmy do domu - powiedziała Ada. - Możemy porozmawiać o tym później.
- Wszyscy jesteśmy bardzo dumni z Garricka - powiedział doktor.
- Tak - przytaknęła Ada. - Proszę cię, jedźmy do domu, Garry. - Czuła, jak wzbiera w niej żal i starała się go w sobie stłumić: tyle smutku stłoczonego w tak ciasnej przestrzeni. Odwróciła się ku drzwiom; nie mogła się zdradzić. Nie wolno jej było płakać w ich obecności; musiała wracać do Theunis Kraal.
Pomocne dłonie podały torby Garricka do bryczki, a Ada chwyciła lejce. Żadne z nich nie odezwało się, aż przejechali przez grań i spojrzeli w dół, na gospodarstwo.
- Ty jesteś teraz panem Theunis Kraal, Garry - powiedziała cicho Ada i Garrick poruszył się niespokojnie na siedzeniu obok niej. Wcale tego nie pragnął; wcale nie pragnął medalu. Pragnął powrotu Seana.

21. Mam nadzieję, że nie masz nic przeciwko mojej wizycie - powiedziała Anna - ale muszę z tobą porozmawiać.
- Nie, skądże. Cieszę się, że przyszłaś. Naprawdę się cieszę - zapewnił ją gorąco Garrick. - Tak dobrze cię znów zobaczyć, Anno. Wydaje mi się, jakby od naszego pożegnania minęły wieki.
- Wiem... I tyle... tyle się w tym czasie wydarzyło. Mój tato i twój. No i Sean... - przerwała. - Och, Garry, nie jestem po prostu w. stanie jeszcze w to uwierzyć. Powtarzają mi to i powtarzają, ale ja nie mogę w to uwierzyć. On był taki... taki pełen życia.
- Tak - zgodził się Garrick. - Był taki pełen życia.
- Mówił o śmierci tej nocy przed odmarszem. Nie pomyślałam o niej potem ani razu aż do chwili, kiedy... - Anna potrząsnęła głową z niedowierzaniem - i nigdy nie sądziłam, że może go spotkać. Och, Garry, co ja mam teraz zrobić?
Garrick obrócił się i spojrzał na Annę. Annę, którą kochał; Annę Seana. Ale Sean zginął. Przez głowę przeleciała mu myśl, nie uformowana jeszcze w słowa, ale na tyle realna, by natychmiast poczuł wyrzuty sumienia. Pozbył się jej.
- Och, Garry, co ja ze sobą pocznę?
Prosiła o pomoc, to było jasne. Jej ojciec zginął pod Isandhlwaną, starsi bracia wciąż obozowali razem z Chelmsfordem nad brzegiem Tugeli, a w domu czekała matka i trójka małych dzieci, którym trzeba było coś włożyć do garnka. Jak mógł o tym nie pomyśleć!
- Czy mogę ci jakoś pomóc, Anno? Powiedz.
- Nie, Garry. Nie sądzę, żeby mógł mi ktokolwiek pomóc.
- Jeżeli chodzi o pieniądze... - zawahał się, nie chcąc, by zabrzmiało to obcesowo. - Jestem teraz bogaty. Tato przepisał cały Theunis Kraal na mnie i na Seana, a Sean...
Spojrzała na niego, nic nie mówiąc.
- Mogę pożyczyć ci trochę pieniędzy, żeby pomóc ci stanąć na nogi - Garrick oblał się rumieńcem. - Ile tylko potrzebujesz.
Wpatrywała się w niego dalej, podczas gdy jej umysł przystosowywał się do nowej sytuacji. Jako jedyny właściciel Theunis Kraal Garrick był człowiekiem bogatym, dwa razy bogatszym od Seana. A Sean zginął.
- Proszę cię, Anno. Pozwól sobie pomóc. Naprawdę chcę to zrobić.
Garrick był w niej zakochany, to było żałośnie oczywiste, a Sean nie żył.
- Pozwolisz mi, Anno?
Pomyślała o głodzie i o bosych stopach, o sukienkach spranych do tego stopnia, że wszystko przez nie prześwitywało, o połatanych i pocerowanych halkach. I zawsze ten strach, niepewność, która towarzyszy człowiekowi, kiedy jest biedny. Garry był bogaty i żywy, a Seana nic już nie wskrzesi.
- Proszę, powiedz, że się zgodzisz. - Garrick pochylił się i ujął jej rękę. Ściskał ją mocno, nie potrafiąc ukryć ogarniającego go wzruszenia i zaglądając jej prosto w twarz. Można było nawet dostrzec pewne podobieństwo, pomyślała, ale w Seanie tkwiła siła, podczas gdy w nim widziała miękkość i bezradność. Inne, nie tak intensywne były także kolory, jasny piasek i blady błękit w miejscu brutalnej czerni i indyga. To było tak, jakby artysta wziął czyjś portret i kilkoma dotknięciami pędzla całkowicie go zmienił, tworząc zupełnie odmienny obraz. Nie chciała myśleć o jego nodze.
- To miło z twojej strony, Garry - powiedziała - ale mamy jeszcze trochę pieniędzy w banku, a na ziemi nie ciążą żadne długi. Mamy konie, możemy je sprzedać, jeżeli będziemy musieli.
- Więc o co chodzi? Proszę, powiedz.
Teraz już wiedziała, co powinna zrobić. Nie mogła go okłamywać - było na to za późno. Musiała mu powiedzieć i w gruncie rzeczy zdawała sobie sprawę, że prawda nie sprawi mu żadnej różnicy. No, może niewielką - ale nie dość dużą, by powstrzymać go przed ofiarowaniem jej tego, czego chciała. A ona chciała być bogata i chciała, by noszone w jej łonie dziecko miało ojca.
- Będę miała dziecko, Garry.
Garrick poderwał do góry głowę. Przez chwilę zaparło mu dech w piersiach.
- Dziecko?
- Tak, Garricku. Jestem w ciąży.
- Z kim? Z Seanem?
- Tak, Garry. Będę miała dziecko z Seanem.
- Skąd wiesz? Jesteś pewna?
- Jestem pewna.
Garrick podniósł się z krzesła i pokuśtykał przez werandę. Zatrzymał się przy balustradzie i zacisnął na niej zdrową rękę; druga wciąż tkwiła w temblaku. Obrócony plecami do Anny wpatrywał się w lekko zalesione zbocze rozciągające się za trawnikami Theunis Kraal. Dziecko Seana. Myśl o tym oszołomiła go. Wiedział, że Sean i Anna robili to razem. Sean powiedział mu o tym i Garrick nie miał mu tego za złe. Był zazdrosny, ale tylko trochę, ponieważ Sean opowiadał mu o swoim romansie, dzięki czemu jakaś jego część należała również do Garricka. Ale dziecko? Dziecko Seana?
Powoli uświadamiał sobie wszystkie konsekwencje. Dziecko Seana będzie stanowiło żyjącą cząstkę jego brata, cząstkę, której nie zdołały uśmiercić włócznie Zulusów. Nie stracił zupełnie Seana. A Anna musiała mieć jakiegoś ojca dla swego dziecka - nie ma męża i za miesiąc kłopotliwe stanie się dla niej wyjście na ulicę. Może mieć ich oboje w jednym opakowaniu: Seana i Annę. Ona zostanie moją żoną, nie ma innego wyjścia. Odwrócił się do Anny, czując, jak ogarnia go uczucie triumfu.
- Co teraz zrobisz, Anno? - Był pewien, że należy do niego. - Sean nie żyje. Co zrobisz?
- Nie wiem.
- Nie możesz urodzić tego dziecka. Będzie bękartem. - Zauważył, jak skrzywiła się na to słowo. Wzmogła się jego pewność.
- Będę musiała odejść. Wybrałam Port Natal - oświadczyła matowym głosem. Przyglądała mu się chłodno, wiedząc, jaka będzie jego odpowiedź. - Wkrótce wyruszam. Poradzę sobie. Znajdę jakieś wyjście.
Garrick wpatrywał się w jej twarz. Miała małą głowę, osadzoną na szerokich jak na dziewczynę ramionach, wystający podbródek i trochę krzywe, ale białe zęby - mimo swoich kocich oczu była bardzo ładna.
- Kochani cię, Anno - powiedział. - Wiesz o tym, prawda? Kiwnęła powoli głową, strząsając ciemną falę włosów z ramion!
Kocie oczy pojaśniały z zadowolenia.
- Tak, wiem o tym, Garry.
- Wyjdziesz za mnie? - zapytał wstrzymując oddech.
- Nie będzie ci przeszkadzać? Nie będzie ci przeszkadzać, że mam dziecko z Seanem? - zapytała, znając z góry odpowiedź.
- Kocham cię, Anno.
Niezręcznie zbliżył się do niej. Utkwiła oczy w jego twarzy. Nie chciała myśleć o nodze.
- Kocham cię. Nic innego się nie liczy. Wyciągnął do niej rękę, a ona pozwoliła się objąć.
- Wyjdziesz za mnie, Anno? - zapytał nie mogąc powstrzymać drżenia.
- Tak.
Położyła mu uspokajającym gestem ręce na ramionach, a on załkał cicho; na jej twarzy pojawił się niesmak. Chciała go od siebie odepchnąć, ale powstrzymała się.
- Nie będziesz tego żałowała, kochanie. Przysięgam - wyszeptał.
- Musimy to zrobić szybko, Garry.
- Tak. Dziś po południu pojadę do miasta i porozmawiam z Padre...
- Nie! Nie tutaj w Ladyburgu - przerwała mu ostro Anna. - Za bardzo by nas ludzie obmawiali. Nie mogłabym tego znieść.
- Pojedziemy do Pietermaritzburga - zgodził się Garrick.
- Kiedy, Garry?
- Kiedy tylko zechcesz.
- Jutro - powiedziała. - Pojedziemy jutro.

22. Katedra w Pietermaritzburgu stoi przy Church Street. Zbudowana jest z szarego kamienia. Obok niej mieści się dzwonnica i żelazna balustrada oddzielająca ulicę od trawników. Po trawie spacerowały z wypiętą piersią gołębie.
Anna i Garrick skręcili w alejkę i weszli do pogrążonego w półmroku wnętrza. Przez witraże prześwitywało słońce, rzucając na ściany dziwne kolorowe refleksy. Stanęli w przejściu, trzymając się za ręce ze zdenerwowania.
- Nikogo tutaj nie ma - szepnął Garrick.
- Musi ktoś być - odparła Anna. - Zobacz za tymi drzwiami.
- Co mam powiedzieć?
- Po prostu, że chcemy się pobrać. Garrick zawahał się.
- No idź - szepnęła Anna, popychając go delikatnie w stronę zakrystii.
- Chodź razem ze mną - odparł Garrick. - Ja nie wiem, co mam powiedzieć.
Ksiądz był szczupłym mężczyzną; na nosie miał okulary w stalowych oprawkach. Stanęli podenerwowani w progu, a on popatrzył ponad ich głowami i zamknął książkę, leżącą przed nim na biurku.
- Chcemy wziąć ślub - powiedział Garrick i oblał się rumieńcem.
- Więc trafiliście pod właściwy adres - odparł oschle. Zdziwił go ich pośpiech i przez chwilę spierał się z nimi, ale potem wysłał Garricka do sędziego pokoju po specjalne zezwolenie. Udzielił im ślubu, ale cała ceremonia była pusta i nierzeczywista. Głos księdza ledwo rozchodził się w obszernym wnętrzu katedry, a oni stali przed nim mali i przejęci lękiem. Dwie staruszki, które przyszły pomodlić się w kościele, zgodziły się z radością zostać ich świadkami, a potem ucałowały Annę, a ksiądz uścisnął Garrickowi dłoń. Po chwili wyszli na słońce. Gołębie wciąż spacerowały po trawniku, a ulicą przejechał, turkocząc kołami, zaprzężony w muły wóz. Kolorowy woźnica zanucił coś i strzelił z bata. Mogło się wydawać, że nic się nie wydarzyło.
- Jesteśmy małżeństwem - powiedział z niedowierzaniem Garrick.
- Tak - przytaknęła Anna, ale zabrzmiało to, jakby ona też nie mogła w to uwierzyć.
Idąc ramię przy ramieniu ruszyli do hotelu. Nie rozmawiali ze sobą ani się nie dotykali. Zaniesiono bagaż do ich pokoju, a konie odesłano do stajni. Garrick wpisał się do rejestru, a recepcjonista wyszczerzył do niego zęby.
- Umieściłem państwa w numerze dwunastym. To nasz apartament dla nowożeńców - powiedział. Ledwo dostrzegalnie mrugnął i Garrick, jąkając się, zamruczał coś speszony.
Po kolacji, wspaniałej kolacji, Anna wróciła do pokoju, a Garrick został w palarni i popijał kawę. Dopiero po godzinie nabrał dość odwagi, żeby podążyć jej śladem. Wszedł do ich apartamentu i minął salon. Zawahał się chwilę, zanim ujął klamkę sypialni, a potem wszedł do środka. Anna leżała w łóżku. Podciągnęła koc pod samą szyję i wpatrywała się w niego swymi nieprzeniknionymi kocimi oczyma.
- Położyłam twoją nocną koszulę na stoliku w łazience - powiedziała.
- Dziękuję - odparł Garrick. Przechodząc przez sypialnię potknął się o krzesło. Zamknął za sobą drzwi łazienki, szybko się rozebrał i pochylając się nagi nad miską, spryskał sobie twarz wodą; potem wytarł się i naciągnął przez głowę nocną koszulę. Wrócił do sypialni: Anna leżała odwrócona do niego plecami. Rozpuszczone na poduszce włosy lśniły w świetle lampy.
Garrick usiadł na skraju krzesła. Podciągnął nad kolano nocną koszulę, rozwiązał rzemienie mocujące protezę, postawił ją ostrożnie przy krześle i pomasował dłońmi kikut. Był lekko zesztywniały. Usryszał, jak zaskrzypiało cicho łóżko i uniósł wzrok. Anna patrzyła na niego, wlepiając oczy w nogę. Garrick pospiesznie ściągnął w dół koszulę, żeby przykryć wystający spod niej pofałdowany, zabliźniony kikut. Wstał, złapał równowagę i podskakując na jednej nodze przebył odległość dzielącą go od łóżka. Znowu się zaczerwienił.
Podniósł skraj koca i wślizgnął się do łóżka. Anna gwałtownie odsunęła się od niego.
- Nie dotykaj mnie - odezwała się chrapliwym głosem.
- Anno. Proszę cię, nie bój się.
- Jestem w ciąży, nie wolno ci mnie dotykać.
- Nie zrobię tego. Przysięgam, że cię nie dotknę. Oddychała ciężko, nie starając się wcale ukryć swego wstrętu.
- Chcesz, żebym spał w salonie, Anno? Mogę tam pójść, jeśli każesz.
- Tak - odparła. - Chcę, żebyś tam spał.
Zabrał z krzesła szlafrok i pochylił się, żeby podnieść z podłogi protezę. Podskakując dotarł do drzwi i obrócił się, żeby na nią spojrzeć. Wciąż nie spuszczała z niego oczu.
- Przykro mi, Anno, nie chciałem cię przestraszyć. - Nic nie odpowiedziała, więc mówił dalej. - Kocham cię. Przysięgam, że kocham cię bardziej niż kogokolwiek na świecie. Nigdy bym cię nie skrzywdził, wiesz o tym, prawda? Wiesz, że nigdy bym cię nie skrzywdził?
Wciąż nie odpowiadała. Wyciągnął do niej błagalnym gestem rękę, ściskając w drugiej drewnianą protezę i czując napływające do oczu łzy.
- Raczej bym się zabił, Anno, niż ciebie przestraszył.
Przeszedł szybko przez próg i zamknął za sobą drzwi. Anna wyskoczyła z łóżka. Z trzepoczącą miedzy nogami koszulą przebiegła przez pokój i przekręciła klucz w zamku.

23. Następnego ranka Garrick ze zdumieniem odnalazł Annę w radosnym, dziewczęcym nastroju. We włosach miała zieloną wstążkę, a jej zielona sukienka była ładna, choć pognieciona. Trajkotała wesoło przez całe śniadanie, a kiedy dopijali kawę, przechyliła się przez stół i dotknęła jego ręki.
- Co będziemy dzisiaj robić, Garry?
Garrick wydawał się zaskoczony; nie przyszło mu do głowy, żeby coś planować.
- Moim zdaniem, najlepiej będzie, jak pojedziemy popołudniowym pociągiem z powrotem do Ladyburga - powiedział.
- Och, Garry - Anna wydęła wargi, osiągając natychmiast pożądany skutek - czy nie kochasz mnie dość mocno, żeby zafundować mi podróż poślubną?
- Moim zdaniem... - zaczął Garrick i przerwał. - Ależ oczywiście, zupełnie o tym nie pomyślałem. - Uśmiechnął się podniecony. - Dokąd moglibyśmy się wybrać?
- Możemy popłynąć statkiem pocztowym w dół wybrzeża, aż do Kapsztadu.
- Tak! - Garrickowi natychmiast spodobał się ten pomysł. - Będzie fajnie.
- Ale, Garry... - Anna spuściła nos na kwintę. - Mam ze sobą tylko dwie stare sukienki. - Dotknęła palcami ubrania. Garrick także się stropił, nie wiedząc, jak poradzić sobie z tym nowym problemem. Po chwili znalazł rozwiązanie.
- Kupimy ci więcej!
- Och, Garry, możemy to zrobić? Naprawdę?
- Kupimy tyle, ile będziesz potrzebować, a nawet więcej. Kiedy skończysz pić kawę, przejdziemy się po mieście i rozejrzymy się.
- Już wypiłam - oświadczyła Anna, wstając od stołu, gotowa do wyjścia.

24. Wynajęli najlepszą kabinę na Dunottar Castle, płynącym z Port Natalu do Kapsztadu. Statkiem podróżowali inni młodzi ludzie. Tryskająca entuzjazmem i wystrojona Anna znalazła się w centrum zainteresowania małej wesołej grupki. Razem grali w gry pokładowe, razem jedli posiłki, razem chodzili na tańce i flirtowali. Statek płynął na południe i tak mijały jeden za drugim słoneczne dni wczesnej złotej jesieni.
Z początku Garrick zadowalał się skromnym miejscem u boku Anny. Nosił za nią jej płaszcz albo chodził do kabiny po książkę lub pled. Wpatrywał się w nią z zachwytem, ciesząc się z jej sukcesów, nie mając jej za złe tego, że w nocy musi spać na sofie, i nie czując prawie zazdrości, kiedy znikała za murem młodych, zalecających się do niej mężczyzn. A potem, stopniowo, towarzysze podróży zorientowali się, że to Garrick płaci rachunki za napoje i pokrywa większość innych drobnych wydatków. Zaczęli zwracać na niego uwagę - na niego i na fakt, że był chyba najbogatszy z nich wszystkich. Od tej chwili potrzebny by tylko jeden krok, żeby dopuścić Garricka do ich kręgu. Mężczyzn zaczęli bezpośrednio do niego adresować swoje uwagi, a kilka dziewcząi otwarcie z nim flirtowało i zlecało drobne usługi. Garrick był tym zachwycony, ale jednocześnie przerażony, nie potrafił bowiem stawie czoła przymówkom, które sprawiały, że co chwila zacinał się i oblewał rumieńcem. Później zorientował się, jakie to wszystko łatwe.
- Golniesz sobie kielicha, stary?
- Nie, naprawdę. Ja nie piję.
- Bzdura, wszyscy piją. Steward, przynieś mojemu przyjacielowi szklaneczkę whisky.
- Naprawdę nie będę pił.
I oczywiście Garrick wypił. Whisky miała obrzydliwy smak i odstawiając ją na stolik, wylał parę kropel na wieczorową suknię Anny, która sklęła go po cichu, kiedy wycierał plamę własną chusteczką, a potem roześmiała się wesoło z dowcipu dżentelmena z wąsikiem siedzącego po jej prawej stronie. Skurczony żałośnie w fotelu Garrick wlał do gardła resztę whisky. I wtedy, po krótkiej chwili, poczuł przyjemną falę ciepła, która wypływała powoli gdzieś z jego głębi i rozlewała się po całym ciele aż po koniuszki palców.
- Napije się pan jeszcze, panie Courteney?
- Tak, proszę. Jeszcze raz to samo, ale tym razem ja stawiam. Wypił następną szklaneczkę. Siedzieli na górnym pokładzie osłonięci nadbudówką, była ciepła noc i świecił księżyc. Ktoś rozprawiał o wyprawie Chelmsforda na Zulusów.
- W tym punkcie się pan myli - odezwał się mocnym głosem Garrick. Zapadła krótka cisza.
- Słucham? - mówiący spojrzał na niego ze zdumieniem. Garrick pochylił się spokojnie w fotelu i zaczął mówić. Z początku był trochę spięty, ale potem pozwolił sobie na żart, z którego roześmiały się dwie kobiety. Głos Garricka stwardniał. W zwięzły i przenikliwy sposób przedstawił przyczyny i rezultaty wojny. Jeden z mężczyzn zadał mu pytanie. Było podchwytliwe, ale Garrick domyślił się, w czym rzecz, i udzielił trafnej odpowiedzi. Wszystko było jasne jak słońce i nie miał żadnych trudności z doborem słów.
- Musiał pan tam być - zaryzykowała jedna z dziewcząt.
- Mój mąż był w Rorkes Drift - powiedziała cicho Anna, patrząc na niego, jakby był kimś obcym. - Lord Chelmsford przedstawił go do odznaczenia Krzyżem Zwycięstwa. Czekamy w tej sprawie na odpowiedź z Londynu.
Ponownie zapadła cisza, tym razem pełna szacunku.
- Sądzę, że teraz moja kolejka. Dla pana whisky, panie Courteney?
- Tak, proszę.
Wytrawny, stęchły smak whisky tym razem nie był już taki przykry; popijając ją w zamyśleniu, Garry odkrył, że można się w nim doszukać niewyraźnej słodyczy.
Kiedy wracali później do kabiny, Garrick objął Annę w pasie.
- Byłeś dzisiaj duszą towarzystwa! - powiedziała.
- Jestem tylko odbiciem twojego wdzięku, kochanie, twoim zwierciadłem. - Pocałował ją w policzek, a ona odsunęła się, ale niezbyt zdecydowanie.
- Jesteś naprawdę nieznośny, Garricku Courteney.

Tej nocy Garrick nie miał żadnych snów; spał na plecach na sofie, z uśmiechem na ustach. Kiedy się zbudził, miał spierzchniętą skórę i bolało go między oczyma. Umył zęby w łazience; pomogło trochę, ale ból między oczyma nie ustąpił. Wrócił do salonu i zadzwonił na stewarda.
- Dzień dobry, sir.
- Możesz mi przynieść whisky z wodą sodową? - zapytał z wahaniem Garry.
- Oczywiście, sir.
Garry nie zmieszał whisky z wodą sodową, ale wypił ją jak lekarstwo. A potem w cudowny sposób znowu poczuł grzejące go od środka ciepło, ciepło, o którym przedtem nie ośmielał się nawet marzyć.
Wszedł do kabiny Anny. Była zaróżowiona od snu, na poduszce leżały splątane figlarnie jej włosy.
- Dzień dobry, kochanie.
Garrick pochylił się nad nią i pocałował, przykrywając kołdrą prześwitującą przez jedwabną koszulę pierś.
- Garry, jesteś niegrzeczny. - Uderzyła go po dłoni, ale żartobliwie.
Na statku płynęła również inna para w podróży poślubnej, wracająca na swoją farmę niedaleko Kapsztadu: siedemdziesiąt pięć akrów najlepszych winnic w całym Kraju Przylądkowym, jak twierdził ich właściciel, zapraszając Annę i Garricka. Nie mieli innego wyjścia - przyjęli propozycję odwiedzin.
Peter i Jane Hugo byli uroczymi ludźmi. Bardzo w sobie zakochani, zamożni, powszechnie znani i lubiani w towarzystwie. Anna i Garrick spędzili z nimi sześć cudownych tygodni.
Pojechali na wyścigi do Milnerton.
W Muizenbergu pływali w ciepłym Oceanie Indyjskim. Pojechali na piknik do Clifton i jedli świeżo złowione i upieczone na węglu drzewnym langusty. Wybrali się na polowanie z psami i upolowali dwa szakale po całodziennej dzikiej gonitwie po Hotentockiej Holandii. Kolację zjedli w Forcie, a Anna tańczyła z gubernatorem.
Odwiedzili bazar wypełniony skarbami i osobliwościami z Indii i Orientu. Anna dostawała wszystko, o co tylko poprosiła. Garry również coś sobie kupił - wysadzaną krwawnikami srebrną flaszkę, przepięknie wykonaną. Pasowała dobrze do wewnętrznej kieszeni jego marynarki i wcale nie było jej widać z zewnątrz. Dzięki niej Garrick był w stanie dotrzymywać kroku reszcie towarzystwa.
A potem nadszedł czas wyjazdu. Ostatniej nocy zjedli kolację tylko we czwórkę. Smutek z powodu rychłego rozstania mieszał się z radosnymi wspomnieniami spędzonych wspólnie chwil.
Jane Hugo popłakała trochę, kiedy całowały się z Anną na dobranoc. Garry i Peter osuszyli na dole całą butelkę, a potem razem weszli na piętro i uścisnęli sobie dłonie przy sypialni Garricka.
- Przykro nam, że wyjeżdżacie - powiedział ochrypłym głosem Peter. - Przyzwyczailiśmy się już do waszej obecności. Jutro obudzę cię wcześnie i jeszcze przed waszym odjazdem wybierzemy się na ostatnią poranną przejażdżkę.
Garrick przebrał się cicho w łazience i wszedł do sypialni. Jego proteza stąpała bezgłośnie po gęstym dywanie. Przysiadł na własnym łóżku, żeby rozwiązać rzemienie.
- Garry - szepnęła Anna.
- Jak się masz. Myślałem, że już śpisz.
Zaszeleściła pościel. Spod kołdry wysunęła się zapraszająca dłoń Anny.
- Czekałam, żeby powiedzieć ci dobranoc.
Garrick podszedł do jej łóżka czując, że znowu ogarnia go nieśmiałość.
- Posiedź przy mnie przez chwilę - powiedziała, a on przysiadł na skraju jej łóżka. - Nie masz pojęcia, Garry, jak dobrze się bawiłam przez te ostatnie kilka tygodni. To były najszczęśliwsze dni w całym moim życiu. Dziękuję ci bardzo, mój mężu.
Dotknęła dłonią jego policzka. Skulona w łóżku wydawała się mała i ciepła.
- Pocałuj mnie na dobranoc, Garry.
Pochylił się, żeby pocałować ją w czoło, ale ona uniosła szybko głowę i poczuł swoimi wargami jej usta.
- Możesz wejść, jeśli chcesz - szepnęła, wciąż go całując.
Odsunęła dłonią pościel.
I Garry wszedł do niej, do ciepłego łóżka. Wino szumiało jej lekko w głowie i pożądała go owym szczególnym rodzajem namiętności, który daje wczesna ciąża. To powinno być takie wspaniałe.
Coraz bardziej niecierpliwa, gotowa go poprowadzić, sięgnęła w dół i zamarła zdumiona, nie wierząc samej sobie. Tam, gdzie spodziewała się twardej aroganckiej męskości, zastała miękkość i niezdecydowanie.
Roześmiała się głośno. Nawet strzał z dubeltówki nie zabolał go tak głęboko jak ten śmiech.
- Wynoś się - powiedziała, śmiejąc się okrutnie. - Wracaj do swego łóżka.

25. Dwa miesiące po ślubie Anna i Garrick wracali do Theunis Kraal. Garrick miał zdjęty gips z ręki, zajął się tym doktor Petera Hugo.
Wybrali drogę, która omijała miasteczko, i przecięli mostek na Baboon Stroom. Na szczycie wzniesienia Garrick zatrzymał konie i spojrzeli w dół na farmę.
- Nie potrafię zrozumieć, dlaczego mama wyprowadziła się do miasta - powiedział Garrick. - Nie musiała tego robić. W Theunis Kraal jest mnóstwo miejsca dla wszystkich.
Anna siedziała obok niego milcząca i zadowolona. Odetchnęła z ulgą, kiedy Ada napisała do nich do Port Natalu po otrzymaniu telegraficznej wiadomości o ich małżeństwie. Mimo że jeszcze młoda, Anna miała dość kobiecego instynktu, by wyczuć, że Ada nigdy jej nie lubiła. Kiedy się spotykały, Ada była zawsze miła, ale jej duże ciemne oczy nieodmiennie wprawiały Annę w zakłopotanie. Patrzyły zbyt głęboko i Anna zdawała sobie sprawę, że odnajdywały rzeczy, które usiłowała ukryć.
- Będziemy musieli ją odwiedzić, kiedy tylko znajdziemy chwilę czasu. Musi wrócić na farmę; Theunis Kraal jest przecież i jej domem - ciągnął dalej Garrick. Anna poruszyła się niespokojnie na siedzeniu. "Niech zostanie w tym domu w Ladyburgu, niech tam zgnije" - pomyślała, ale jej głos, kiedy się odezwała, był łagodny.
- Theunis Kraal należy teraz do ciebie, Garry, a ja jestem twoją żoną. Być może twoja macocha wie, co jest dla nas wszystkich najlepsze. - Dotknęła jego ramienia i uśmiechnęła się. - A zresztą porozmawiamy o tym kiedy indziej. Jedźmy teraz do domu. To była długa podróż i jestem bardzo zmęczona.
Garrick natychmiast obrócił się ku niej z wyrazem troski na twarzy.
- Strasznie cię przepraszam, moja droga. Taki jestem bezmyślny. Dotknął koni batem i ruszyli w dół zbocza w stronę domu.
Na zielonych, otaczających Theunis Kraal łąkach kwitła czerwona, różowa i żółta kanna.
"Jakie to piękne - pomyślała Anna - i wszystko moje. Nie jestem już biedna i nigdy nie będę." Powóz toczył się aleją, a ona patrzyła na spadzisty dach i ciężkie żółte drewniane okiennice.
W cieniu werandy stał jakiś człowiek. Anna i Garrick zobaczyli go równocześnie. Wysoki, z szerokimi ramionami, kwadratowymi niczym poprzeczka szubienicy. Wyszedł z cienia i zbiegł po schodkach na słońce. Uśmiechnął się i na tle jego spalonej na brąz twarzy ukazały się białe zęby; to był ten sam znajomy uśmiech, któremu nikt nie mógł się oprzeć.
- Sean - szepnęła Anna.

26. Po raz pierwszy Sean zwrócił na niego baczniejszą uwagę, kiedy zatrzymali się, żeby napoić konie. Poprzedniego dnia w południe odłączyli się od głównych sił Chelmsforda, żeby przeprowadzić rekonesans w kierunku północno-wschodnim. Patrol był niewielki: czterech białych na koniach i pół tuzina lojalnych tubylców z plemienia Nonga z Natalu. Murzyn wziął cugle z rąk Seana.
- Przytrzymam twojego konia, kiedy będziesz pił.
Miał donośny, dudniący głos, co wzmogło jeszcze zainteresowanie Seana. Przyjrzał się Murzynowi i natychmiast go polubił. Białka jego oczu nie miały żółtego odcienia, a nos był bardziej arabski niż murzyński. Jego skóra była barwy ciemnego bursztynu i błyszczała od oliwy.
Sean skinął głową. W języku Zulusów nie ma słowa wyrażającego podziękowanie, podobnie jak słowa "przepraszam".
Ukląkł przy strumieniu i napił się. Był spragniony i woda miała słodki smak; kiedy wstał, kapało mu z podbródka, a na kolanach spodni widniały mokre plamy.
Popatrzył na Murzyna trzymającego jego konia. Miał na sobie tylko krótką spódniczkę z cywecich ogonów; żadnych grzechotek, opończy ani przybrania głowy. Jego tarcza była z czarnej, nie wyprawionej skóry, a uzbrojenie składało się z dwóch krótkich, ostrych włóczni.
- Jak cię zwą? - zapytał Sean, wpatrując się w jego szeroką pierś i mięśnie brzucha, które wznosiły się niczym wydma na owianej wiatrem plaży.
- Mbejane. Nosorożec.
- Dlatego że masz twardy róg?
Czarny roześmiał się z zadowoleniem; połechtana została jego męska duma.
- A ciebie jak zwą, Nkosi?
- Sean Courteney.
Mbejane poruszył bezgłośnie wargami i potrząsnął głową.
- To trudne nazwisko. - I nigdy go nie wymówił; ani razu w ciągu tych wszystkich lat, które miały nadejść.
- Na koń! - zawołał Steff Erasmus. - Ruszamy dalej. Wskoczyli na siodła, złapali za cugle i poprawili strzelby w olstrach.
Odpoczywający na brzegu Nongaje zerwali się na nogi.
- Jedziemy - zakomenderował Steff i ruszył przez strumień, pryskając wodą. Jego koń przysiadł na tylnych nogach i wspiął się na drugi brzeg. Reszta ruszyła jego śladem. Jechali gęsiego przez sawannę, prowadząc konie łagodnym kłusem, swobodnie rozparci w siodłach.
Po prawej stronie Seana sadził długimi susami wielki Murzyn, z łatwością dotrzymujący kroku koniowi. Co jakiś czas Sean odrywał oczy od horyzontu i spoglądał w dół na Mbejane: jego obecność dziwnie go uspokajała.
Tej nocy rozbili obóz w wąskiej, porośniętej trawą dolinie. Nie palili ognisk; na kolację zjedli czarne pasemka suszonego, solonego mięsa i popili je zimną wodą.
- Marnujemy tylko czas. Przez dwa dni nie widzieliśmy śladu ani jednego Zulusa - narzekał jeden ze zwiadowców, Bester Klein.
- Moim zdaniem, powinniśmy zawrócić i połączyć się z powrotem z głównymi siłami. Odjeżdżamy coraz dalej i dalej od centrum wydarzeń... ominie nas cała zabawa.
Stary Erasmus owinął się szczelniej kocem.
- Zabawa, powiadasz? - Splunął ze znawstwem w ciemność. - Niech oni się zabawiają, a my odszukamy bydło.
- Nie martwisz się, że nie weźmiemy udziału w walce?
- Słuchaj no ty! W moim życiu polowałem na Buszmenów w Karroo i na Kalahari, walczyłem wzdłuż rzeki Fish z wojownikami z plemienia Xhosa i Fingo, zapędziłem się nawet raz w góry za Mosheshem i jego Basutami. Matabele, Zulusi, Beczuani - w swoim czasie zabawiałem się z nimi wszystkimi. A jeżeli tym razem ominie nas jakaś zabawa, odpowiednią rekompensatą będzie czterysta albo pięćset sztuk przedniego bydła. - Steff położył się i poprawił siodło pod głową. - A swoją drogą, skąd wiesz, że kiedy już odnajdziemy stado, nie będą go pilnowali strażnicy? Nie bój się, jeszcze się zabawisz... obiecuję ci to.
- Skąd wiesz, że zapędzili swoje bydło aż tutaj? - nalegał Sean.
- Są tutaj - oznajmił Steff - i odnajdziemy ich. Ty obejmujesz pierwszą wartę - zwrócił się do Seana. - Miej oczy i uszy otwarte. - Zsunął na twarz kapelusz i pomacał obok siebie dłonią, sprawdzając, czy leży przy nim strzelba. - Dobranoc - odezwał się spod kapelusza. Inni także ułożyli się, zawinięci w koce, na ziemi; ubrani od stóp do głów, w butach na nogach i ze strzelbami przy dłoniach. Sean ruszył w ciemność, żeby sprawdzić posterunki Nongajów.
Noc była bezksiężycowa, ale nad ziemią wisiały nisko jasne gwiazdy; w ich świetle sylwetki czterech pasących się koni odcinały się wyraźnie na tle bladej trawy. Sean okrążył obóz i odnalazł dwóch wartowników w pełnej gotowości. Wyznaczył przedtem wartę Mbejane na pomocnym skraju obozu i teraz ruszył w tamtą stronę. Z odległości pięćdziesięciu jardów rozpoznał zarys niewielkich zarośli, za którymi zostawił Zulusa. Nagle przyszedł mu do głowy pewien pomysł. Uśmiechnął się, opadł na czworaki i trzymając strzelbę na zgiętych przedramionach zaczął posuwać się do przodu. Pełznąc powoli i bezszelestnie przy samej ziemi, dotarł w pobliże krzaków. Dziesięć kroków od nich zatrzymał się i ostrożnie, cal po calu, podniósł głowę. Wlepił oczy w ciemność, starając się dojrzeć sylwetkę Zulusa pomiędzy liśćmi i poskręcanymi gałązkami. Ostry czubek włóczni ukłuł go pod uchem, w miękkim miejscu na szyi tuż za kością szczęki. Znieruchomiał obracając w bok oczy. W świetle gwiazd dojrzał klęczącego nad nim z włócznią w ręku Mbejane.
- Czy Nkosi mnie szukał? - zapytał poważnym głosem Zulus, ale głos drżał mu od skrywanego śmiechu. Sean usiadł i potarł miejsce, gdzie ukłuła go włócznia.
- Tylko nocna małpa widzi w ciemnościach. - zaprotestował.
- I tylko świeżo złowiona langusta pada płasko na brzuch - zachichotał Mbejane.
- Jesteś Zulusem - stwierdził Sean, tylko Zulus mógł sobie bowiem pozwolić na takie zuchwalstwo. W gruncie rzeczy jednak od samego początku wiedział, że nie ma do czynienia z członkiem jednego z tych bękarcich plemion natalskich, które mówiły językiem Zulusów, ale przypominały ich w nie większym stopniu, niż bury kot przypomina leoparda.
- Z krwi Chaki - przytaknął Mbejane, wymawiając z szacunkiem imię zmarłego króla.
- A teraz podnosisz włócznię przeciwko Cetewayo, twojemu królowi?
- Mojemu królowi? - w głosie Mbejane nie słychać już było skrywanego śmiechu. - Mojemu królowi? - powtórzył z urazą.
Zapadła cisza. Sean czekał. Z ciemności dobiegło dwukrotne szczeknięcie szakala; jeden z koni zarżał cicho.
- Królem powinien zostać ktoś inny, ale on zginął od ostrego pala, który wsadzono mu w intymne miejsce, przebijając wnętrzności i serce. Ten człowiek był moim ojcem - powiedział Mbejane. Wstał i ruszył z powrotem w stronę zarośli. Sean poszedł za nim. Ukucnęli obok siebie, milczący, ale czujni. Szakal zaszczekał ponownie, gdzieś niedaleko obozu, i Mbejane odwrócił głowę tam, skąd dobiegał dźwięk.
- Niektóre szakale chodzą na dwóch nogach - szepnął w zamyśleniu. Seanowi ciarki przeszły po przedramionach.
- Zulusi? - zapytał. Mbejane ledwo dostrzegalnie wzruszył ramionami.
- Nawet jeśli to oni, nie zaatakują nas w nocy. O świcie tak, ale nigdy w nocy. - Mbejane położył sobie włócznię na kolanach. - Rozumie to ten stary w wysokim kapeluszu i z siwą brodą. Lata uczyniły go mądrym i dlatego śpi teraz tak smacznie, lecz każe wsiadać na koń i wyruszać w ciemnościach, jeszcze przed świtem.
Sean odprężył się trochę. Zerknął w bok na Mbejane.
- Stary uważa, że gdzieś blisko ukrywa się część stada.
- Lata uczyniły go mądrym - powtórzył Mbejane. - Jutro ziemia będzie bardziej nierówna, będą wzgórza i gęsty kolczasty busz. W nim ukrywa się bydło.
- Sądzisz, że je znajdziemy?
- Trudno ukryć bydło przed kimś, kto wie, gdzie go szukać.
- Czy będzie go pilnowało wielu strażników?
- Taką mam nadzieję - odparł Mbejane głosem, w którym zabrzmiał stłumiony warkot. Jego ręka powędrowała ku ostrzu włóczni i pogłaskała ją pieszczotliwie. - Mam nadzieję, że będzie ich bardzo wielu.
- Będziesz zabijał ludzi z własnego plemienia, własnych braci i kuzynów? - zapytał Sean.
- Zabiję ich podobnie, jak oni zabili mojego ojca. - W głosie Mbejane brzmiało teraz okrucieństwo, - To nie jest moje plemię. Ja nie mam żadnego plemienia. Nie mam żadnych braci... nie mam nic.
Znowu zapadło między nimi milczenie, ale po jakimś czasie gniew Mbejane powoli osłabł i siedząc w kucki obok siebie czuli, jak nawiązuje się między nimi nić sympatii. Wzajemnie dodawali sobie otuchy.

27. Mbejane przypominał Seanowi Partacza idącego tropem dzikiego ptaka; ten sam pochylony ku ziemi krok, to samo skupienie. Biali siedzieli w milczeniu na koniach. Słońce stało wysoko na niebie; Sean rozpiął kożuszek, ściągnął go z siebie i przytroczył do zrolowanej derki z tyłu.
Mbejane wysforował się pięćdziesiąt jardów do przodu, a teraz wracał powoli w ich stronę. Zatrzymał się i dokładnie zbadał mokry placek krowiego nawozu.
- Hierdie Kaffir verstaan wat hy doen - stwierdził z aprobatą Steff Erasmus; pozostali zachowali milczenie. Bester Klein nerwowo gładził kurek karabinu; upał wzmagał się i czerwona twarz Bestera lśniła od potu.
Mbejane miał rację: wkrótce po wyruszeniu z obozu wjechali między wzgórza. Nie były to łagodne, zaokrąglone pagórki Natalu, ale skaliste granie pożłobione jarami i poprzecinane głębokimi dolinami. Zbocza porastał kolczasty las i wilczomlecz, którego szare pnącza pełzły po ziemi i krzyżowały się ze sobą. Trawa była ostra i wysoka.
- Napiłbym się czegoś - powiedział Frikkie van Essen i otarł palcami usta.
Czi pip, czi pip - odezwał się piskliwie brodacz, ukryty w gałęziach drzewa koralowego, przy którym się zatrzymali. Sean zadarł do góry głowę: brązowo-czerwone upierzenie ptaka odbijało się wyraźnie na tle purpurowych liści.
- Ile? - zapytał Steff, a Mbejane podszedł do niego bliżej.
- Pięćdziesiąt sztuk, nie więcej - odparł.
- Kiedy?
- Wczoraj po największym upale zeszły powoli w dół doliny. Pasą się. Nie wyprzedzają nas więcej niż o pół godziny jazdy koniem.
Steff kiwnął głową. Tylko pięćdziesiąt sztuk, ale w okolicy mogło ich być więcej.
- Ilu było z nimi mężczyzn? Mbejane cmoknął z niesmakiem językiem.
- Dwóch umfaanów. - Wskazał włócznią zakurzone miejsce, w którym widać było wyraźny ślad bosej stopy niedorosłego chłopca. - Żadnych mężczyzn.
- To dobrze - powiedział Steff. - Idź ich śladem.
- Kazali nam wrócić i złożyć raport, kiedy tylko coś odkryjemy - zaprotestował szybko Bester Klein. - Powiedzieli, żebyśmy nie wszczynali żadnych burd na własną rękę.
Steff obrócił się w siodle.
- Boisz się dwóch umfaanów? - zapytał chłodno.
- Niczego się nie boję. Takie mamy po prostu rozkazy. - Czerwona twarz Kleina poczerwieniała jeszcze bardziej.
- Wiem, jakie mamy rozkazy, dziękuję - powiedział Steff. - Nie mam zamiaru wszczynać żadnej burdy, po prostu przyjrzymy im się bliżej.
- Znam cię - wybuchnął Klein. - Kiedy zobaczysz bydło, dostajesz na jego punkcie kręćka. Wszystkim wam tutaj świecą się oczy na widok bydła jak niektórym na widok alkoholu. Kiedy zobaczycie stado bawołów, nikt was nie zatrzyma. - Klein był brygadzistą na kolei.
Steff nie zwracał na niego uwagi.
- Dalej, ruszamy.
Poziom doliny stopniowo się obniżał; po jej obu stronach wznosiły się skaliste zbocza. Mbejane i Nongaje biegli po bokach wysunięci jako czujki; środkiem galopowali obok siebie biali jeźdźcy, stykając się prawie strzemionami.
Sean złamał strzelbę i wyciągnął nabój z komory. Wymienił go na inny z przewieszonej przez pierś ładownicy.
- Pięćdziesiąt sztuk to daje tylko dziesięć na głowę - poskarżył się Frikkie.
- Czyli sto funtów... tyle, ile zarabiasz przez sześć miesięcy. - Sean roześmiał się podniecony, a Frikkie zawtórował mu.
- Wy dwaj! Zamknijcie gęby i miejcie oczy szeroko otwarte - skarcił ich Steff. Głos miał flegmatyczny, ale oczy rzucały jasne błyski.
- Wiedziałem, że macie zamiar zaatakować - skarżył się Klein. - Wiedziałem, to było jasne jak słońce.
- Ty też się zamknij - powiedział Steff i wyszczerzył zęby do Seana.
Jechali w ten sposób przez dziesięć minut; potem Steff krzyknął cicho na Nongajów i patrol zatrzymał się. Nikt się nie odzywał; wszyscy rozglądali się bacznie dookoła i nadstawiali uszu.
- Nic - powiedział w końcu Steff. - Jak blisko jesteśmy?
- Tuż-tuż - odparł Mbejane. - Powinniśmy już słyszeć stado. Wspaniale umięśnione ciało Mbejane świeciło się od potu; duma kazała mu trzymać się z daleka od Nongajów. Z trudem powstrzymywał zapał do walki; podniecenie udzielało się wszystkim.
- Dobrze. Idź dalej ich śladem.
Mbejane założył sobie na ramię tarczę z surowej skóry i ruszył dalej. Dwukrotnie jeszcze zatrzymywali się, żeby nasłuchiwać, i za każdym razem Sean i Frikkie byli coraz bardziej niespokojni i niecierpliwi.
- Uspokójcie się - warknął Steff. - Jak mamy cokolwiek usłyszeć, jeśli się tak wiercicie?
Sean otworzył usta, ale zanim zdążył odpowiedzieć, usłyszeli wszyscy żałosny ryk wołu, dobiegający od strony rosnących przed nimi drzew.
- Są!
- Mamy ich!
- Ruszajmy!
- Nie, zaczekajcie - rozkazał Steff. - Sean, weź moją lornetkę i wdrap się na to drzewo. Powiesz mi, co widzisz.
- Marnujemy tylko czas - zaprotestował Sean. - Powinniśmy...
- Powinniście nauczyć się robić, co wam, do cholery, każą - przerwał mu Steff. - Właź.
Sean z wiszącą na szyi lornetką wdrapał się na drzewo i znalazł miejsce, w którym rozwidlały się dwie gałęzie. Usadowił się tam i ułamał gałązkę, która zasłaniała mu widok.
- Są prosto przed nami! - zawołał prawie natychmiast.
- Ile sztuk? - zapytał go Steff.
- Małe stado... pilnuje go dwóch pastuchów.
- Pasą się między drzewami?
- Nie - odparł Sean. - Są na otwartej przestrzeni. Wygląda to na jakieś moczary.
- Upewnij się, czy nie ma w pobliżu innych Zulusów.
- Nie ma...
- Użyj lornetki, do cholery - przerwał mu ostro Steff. - Jeśli tam są, będą się starali ukryć.
Sean przytknął do oczu lornetkę i nastawił ostrość. Bydło było tłuste, z błyszczącą białą skórą w czarne cętki i wielkimi rogami. Krążyła nad nim chmara białych ibisów. Dwaj pastuchowie byli całkiem nadzy - młodzi chłopcy z chudymi nogami i nieproporcjonalnie dużymi genitaliami - charakterystycznymi dla Afrykanów. Sean zlustrował lornetką moczary i otaczający je busz. W końcu odjął ją od oczu.
- Tylko dwóch pastuchów - oznajmił.
- Możesz zejść - pozwolił mu Steff.
Pastuchowie uciekli, kiedy tylko patrol wyjechał na otwartą przestrzeń. Zniknęli między nielicznymi drzewami, rosnącymi po drugiej stronie moczarów.
- Zostawcie ich - zawołał śmiejąc się Steff. - Biednym gówniarzom i tak dostaną się baty.
Spiął konia i wjechał w porastającą moczary, soczystą zieloną trawę. Grube, wysokie łodygi sięgały mu do siodła.
Inni ruszyli za nim, popędzając konie, których kopyta chlupotały i mlaskały w błocie. Sto jardów przed nimi widać było nad trawą grzbiety pasącego się bydła. Unosiły się nad nimi ptaki skrzecząc i zataczając kręgi.
- Sean, ty i Frikkie okrążcie stado z lewej strony - rzucił przez ramię Steff, ale nim skończył mówić, trawa zaroiła się od Zulusów. Było ich co najmniej stu, w pełnym bojowym rynsztunku.
- Zasadzka - wrzasnął Steff. - Nie walczcie z nimi, jest ich zbyt wielu. Uciekajcie! - zawołał. W chwilę potem ściągnęli go z konia.
Konie kręciły się w kółko w błocie, rżąc i stając dęba. Strzał ze strzelby Kleina utonął prawie w triumfalnym ryku Zulusów. Mbejane skoczył do przodu, złapał za uzdę konia Seana i obrócił do tyłu jego łeb.
- Uciekaj, Nkosi, szybko. Nie ma na co czekać.
Klein nie żył; w jego gardle tkwiła assegai, a z ust, kiedy padał do tyłu, trysnęła jasnym strumieniem krew.
- Trzymaj się mojego strzemienia - zawołał Sean. Był zdumiewająco spokojny. Z boku zaatakował go jeden z Zulusów; Sean oparł strzelbę o kolano i wypalił prosto w dotykającą niemal lufy czarną twarz. Pocisk oderwał napastnikowi pół głowy. Sean wyrzucił łuskę i załadował ponownie.
- Uciekaj, Nkosi! - krzyknął po raz kolejny Mbejane. Nie słuchał wcale Seana; z uniesioną wysoko tarczą stawił czoło dwóm atakującym i powalił obu w błoto. Jego assegai dwa razy uniosła się i opadła.
- Ngi Dhla! - zawył Mbejane. - Nasyciłem się.
Ogarnięty szałem walki przeskoczył ciała zabitych i pobiegł dalej. Któryś z Zulusów stanął, żeby się z nim zmierzyć; Mbejane zaczepił skrajem tarczy o jego tarczę i szarpnął ją w bok wystawiając lewe ramię przeciwnika na ostrze swojej włóczni.
- Ngi Dhla! - zawył ponownie.
Przedarł się przez pierścień atakujących i Sean skierował grzęznącego w błocie konia w powstałą wyrwę. Jakiś Zulus złapał za cugle, Sean przytknął lufę do jego piersi i pociągnął za cyngiel. Zulus wrzasnął.
- Mbejane! - zawołał Sean. - Złap się mojego strzemienia! Śmierć dosięgła Frikkiego van Essena; jego koń leżał na ziemi, a wokół roili się Zulusi z czerwonymi od krwi włóczniami.
Sean wychylił się z siodła i objąwszy Mbejane w pasie uniósł go w górę. Zulus szarpał się wściekle, ale Sean nie puszczał go z uścisku. Grunt pod końskimi kopytami stał się trochę twardszy i poruszali się szybciej. Na ich drodze stanął kolejny Zulus z podniesioną włócznią. Sean nie był w stanie się bronić, trzymając w jednej ręce nie nabitą strzelbę, a drugą obejmując szarpiącego się dziko Mbejane. Z przekleństwem na ustach natarł koniem na Zulusa. Ten uchylił się i zamachnął ponownie. Sean poczuł piekący ból, kiedy ostrze włóczni przecięło mu goleń, a potem wstrząs, kiedy wbiło się w końską pierś. Wydostali się z moczarów i wjechali między drzewa.
Koń biegł jeszcze przez milę. Assegai ugodziła go głęboko. Runął ciężko na ziemię, ale Seanowi udało się w ostatniej chwili wydobyć stopy ze strzemion i zeskoczyć bez szwanku. Przystanęli razem z Mbejane i przyjrzeli się padłemu wierzchowcowi - obaj ciężko dyszeli.
- Potrafisz biec w tych butach? - zapytał Zulus.
- Tak. - Miał na nogach lekkie veldschoeny.
- Te bryczesy będą ci krępować ruchy.
Mbejane szybko uklęknął i rozciął włócznią spodnie Seana, oswobadzając jego nogi od ud w dół, po czym wstał i nasłuchiwał pierwszych odgłosów pogoni. Nic.
- Zostaw strzelbę, jest zbyt ciężka. Zostaw kapelusz i ładownicę.
- Przecież muszę mieć ze sobą strzelbę - zaprotestował Sean.
- No to ją zabierz - wybuchnął niecierpliwie Mbejane. - Zabierz i zgiń. Jeśli będziesz ją niósł, dopadną cię przed południem.
Sean wahał się jeszcze przez sekundę, a potem złapał strzelbę za lufę, zamachnął się nią niczym toporem i uderzył w pień najbliższego drzewa. Kolba roztrzaskała się, a on odrzucił broń od siebie.
- Musimy ruszać - powiedział Mbejane.
Sean zerknął szybko na martwego konia i skórzane rzemyki, którymi przytroczony był do siodła kożuszek. "Cała misterna robota Anny poszła na marne" - pomyślał ze smutkiem. A potem ruszył za Mbejane.
Najgorsza była pierwsza godzina; Sean z trudnością dotrzymywał kroku Zulusowi. Biegł napinając mięśnie i wkrótce zaczął odczuwać w boku bolesną kolkę. Mbejane spostrzegł, że cierpi, i zatrzymał się na kilka minut, żeby pokazać mu, jak pozbyć się bólu. Potem ruszyli dalej i Sean biegł coraz swobodniej. Po kolejnej godzinie złapał wiatr w plecy.
- Ile czasu zajmie nam dotarcie do głównych sił? - zapytał.
- Może dwa dni... nie rozmawiaj - odparł Mbejane. Zmieniało się powoli ukształtowanie terenu. Wzgórza nie były już tak strome i skaliste, las przerzedził się i znowu znaleźli się na porośniętej falującą trawą sawannie.
- Wygląda na to, że nikt nas nie ściga - odezwał się Sean, pierwszy raz po półgodzinie.
- Być może - odparł bez przekonania Mbejane. - Jeszcze za wcześnie, żeby coś powiedzieć.
Biegli obok siebie równym krokiem, stąpając zgodnym rytmem po spalonej słońcem ziemi.
- Chryste, ale mi się chce pić - jęknął Sean.
- Nie ma tutaj nigdzie wody - stwierdził Mbejane - ale zatrzymamy się na chwilę na szczycie następnego wzniesienia, żeby odpocząć.
Znalazłszy się na wierzchołku, obejrzeli się do tyłu. Koszula Seana była mokra od potu; oddychał głęboko, ale bez większych trudności.
- Nikt nas nie ściga - w głosie Seana brzmiała ulga. - Możemy trochę zwolnić.
Mbejane nie odpowiedział. On również obficie się pocił, ale po jego ruchach i wysoko uniesionej głowie widać było, że jeszcze nie zaczął odczuwać zmęczenia. Miał tarczę na ramieniu, a ostrze trzymanej w drugiej ręce włóczni poplamione było zakrzepłą, czarną krwią. Przez całe pięć minut wpatrywał się w drogę, którą przybiegli, aż w końcu mruknął gniewnie i wskazał coś swoją assegai.
- Tam! Obok tej kępy drzew! Widzisz ich?
- Och, do diabła. - Teraz i Sean zobaczył ścigających. W odległości około czterech mil, na skraju przerzedzającego się lasu, widać było na brązowym pergaminie sawanny ciemną, podobną do narysowanej ołówkiem kreskę, która poruszała się.
- Ilu ich jest? - zapytał.
- Pięćdziesięciu - ocenił na oko Mbejane. - Za dużo.
- Szkoda, że nie zabrałem strzelby - mruknął Sean.
- Gdybyś zabrał, byliby teraz o wiele bliżej... a z jedną strzelbą przeciwko pięćdziesięciu mógłbyś... - Mbejane nie dokończył zdania.
- Dobrze, więc ruszajmy dalej - powiedział Sean.
- Musimy jeszcze trochę odpocząć. To nasz ostatni przystanek przed zachodem słońca.
Oddychali teraz wolniej. Sean próbował ocenić, w jakiej znajduje się formie: bolały go trochę nogi, ale wiedział, że minie jeszcze wiele godzin, zanim poczuje prawdziwe zmęczenie. Odchrząknął i wypluł gęstą, lepką pecynę flegmy. Chciało mu się pić, ale zdawał sobie sprawę, że nie powinien o tym myśleć.
- Ach! - krzyknął Mbejane. - Zobaczyli nas.
- Skąd wiesz?
- Spójrz, wysyłają przodem swoich łowców. - Od czoła kreski odłączyły się trzy kropki i ruszyły szybciej do przodu.
- Co masz na myśli? - Sean podrapał się z zakłopotaniem po nosie. Po raz pierwszy w życiu ogarnął go strach ściganego: strach słabej, bezbronnej ofiary, której depcze po piętach nagonka.
- Wysyłają przodem swoich najlepszych biegaczy, żeby nas przeforsować. Wiedzą, że kiedy przycisną nas mocniej... nawet jeśli im samym też przestanie wiać wiatr w plecy... wpadniemy łatwo w ręce tych, co biegną za nimi.
- Dobry Boże - Sean był teraz naprawdę przerażony. - Jak sobie z nimi poradzimy?
- Na każdą sztuczkę jest jakaś inna sztuczka - oświadczył Mbejane. - Ale dosyć już odpoczywaliśmy. Biegnijmy.
Sean ruszył w dół zbocza niczym spłoszony dujker, ale Mbejane ostro przywołał go do porządku.
- Tego właśnie chcą. Biegnij tak, jak przedtem. - I znowu puścili się obaj zgodnym długim, luźnym krokiem.
- Zbliżają się - powiedział Sean, kiedy osiągnęli szczyt następnego wzniesienia. Trzy kropki daleko wyprzedzały teraz pozostałych.
- Tak - odparł matowym głosem Mbejane.
Przebiegli przez grań i puścili się w dół, tupiąc zgodnie stopami i oddychając niezmiennym rytmem: wdech i wydech, wdech i wydech.
Dnem doliny płynął mały strumyk; krystaliczna woda szemrała pośród białego piasku. Sean przeskoczył go, rzucając w tył tęskne spojrzenie i już biegł w górę, pokonując kolejne wzniesienie. Zbliżali się do grani, kiedy w oddali usłyszeli za sobą przenikliwy krzyk. Sean i Mbejane obejrzeli się. Na szczycie wzniesienia, z którego przed chwilą zbiegli, pojawiło się, w odległości zaledwie pół mili, trzech zuluskich biegaczy. Sean patrzył, jak zbiegają w dół w ich stronę z podskakującymi na głowie pióropuszami i wirującymi wokół ud spódniczkami z ogonów leoparda. Odrzucili precz tarcze, ale każdy z nich ściskał w ręku assegai.
- Spójrz na ich nogi! - zawołał triumfalnie Mbejane. Sean spostrzegł, że biegną nierównym, zataczającym się krokiem. - Są wykończeni, biegli zbyt szybko - roześmiał się Mbejane. - Teraz musimy im pokazać, jacy jesteśmy przerażeni: musimy biec jak wiatr, jakbyśmy czuli na karku oddech stu Tokoloshe13.
Do wierzchołka wzgórza było tylko dwadzieścia kroków; przebiegli je, udając ogarniętych paniką. Ale kiedy tylko zniknęli Zulusom z oczu, Mbejane złapał Seana za ramię.
- Padnij - szepnął. Zapadli w trawę, a potem podczołgali się z powrotem do szczytu wzniesienia.
Mbejane trzymał swoją włócznię skierowaną do przodu. Podkurczył pod sobą nogi i wykrzywił usta w uśmiechu.
Sean pomacał w trawie wokół siebie i znałazł kamień wielkości pomarańczy. Mieścił się świetnie w jego dłoni.
Słyszeli nadbiegających Zulusów, tupot ich zrogowaciałych, bosych stóp po stoku, a potem ich oddechy, syczące i chrapliwe, coraz bliżej i bliżej, aż w końcu pokazali się na grani. Siła bezwładu poniosła ich w dół. Tam gdzie na ich spotkanie unieśli się z trawy Sean i Mbejane. Poszarzałe ze zmęczenia twarze wykrzywiły się w wyrazie absolutnego zaskoczenia: spodziewali się zobaczyć uciekinierów pół mili przed sobą. Mbejane przebił pierwszego włócznią; zaatakowany nie podniósł nawet ramienia, żeby sparować uderzenie. Ostrze wyszło między jego łopatkami.
Sean cisnął kamieniem w twarz drugiego. Rozległo się plaśnięcie przypominające odgłos, z jakim dojrzała dynia rozbija się o kamienną podłogę; trafiony upadł na plecy, a z dłoni wypadła mu assegai.
Trzeci Zulus odwrócił się, żeby uciec, ale Mbejane skoczył mu na plecy, przewrócił na wznak i siedząc na jego piersiach odchylił do tyłu podbródek i poderżnął mu gardło.
Sean spojrzał w dół, na człowieka, którego trafił; zgubił gdzieś swoje przybranie głowy, miał wybitą szczękę i zniekształconą twarz. Wciąż się słabo poruszał.
"Zabiłem dzisiaj trzech ludzi - pomyślał Sean - i przyszło mi to z taką łatwością."
Patrzył bez emocji, jak Mbejane podchodzi do jego ofiary i jak się nad nią pochyla. Leżący wydał z siebie krótkie, chrapliwe westchnienie i znieruchomiał. Mbejane wyprostował się i spojrzał na Seana.
- Teraz nie zdołają nas dogonić przed zmrokiem - powiedział.
- A tylko nocna małpa widzi w ciemnościach - dodał Sean. Mbejane uśmiechnął się, przypomniawszy sobie żart, i jego twarz na chwilę odmłodniała. Zerwał garść wyschniętej trawy i wytarł nią sobie ręce.
Noc nadeszła w odpowiednim momencie, żeby ich ocalić. Sean biegł przez cały dzień i w końcu jego ciało zaczęło drętwieć na znak protestu; ból rozrywał mu piersi przy każdym chrapliwym oddechu i nie miał już czym się pocić.
- Jeszcze trochę, jeszcze tylko trochę. - Mbejane szeptem dodawał mu otuchy.
Pościg wydłużył się; od najwytrwalszych biegaczy dzieliła ich teraz nie więcej niż mila. Inni zostali w tyle.
- Słońce zachodzi, wkrótce będziemy mogli odpocząć - powiedział Mbejane i dotknął na chwilę jego ramienia; dziwne, ale ten krótki fizyczny kontakt dodał Seanowi sił. Wyrównał krok i nie potykał się już tak często, kiedy zbiegali z następnego wzniesienia.
Spuchnięte i czerwone słońce wisiało nisko nad ziemią i doliny wypełniały się cieniem.
- Już niedługo, bardzo niedługo - głos Mbejane był niemal błagalny.
Sean obejrzał się do tyłu: postaci najbliższych Zulusów trudno było rozróżnić w zapadającym zmroku. I wtedy wykręcił sobie nogę w kostce - upadł ciężko na ziemię i leżał na brzuchu nie podnosząc głowy, czując pulsujący ból w otartym policzku.
- Wstawaj! - w głosie Mbejane brzmiała desperacja. Sean zwymiotował, wyrzucając z siebie z bólem trochę żółci.
- Podnieś się! - Mbejane szarpał go obiema rękami, próbując unieść na kolana. - Podnieś się, bo zginiesz - zagroził. Złapał go pełną garścią za włosy i zaczął je bezlitośnie wykręcać.
Seanowi napłynęły do oczu łzy bólu. Z przekleństwem na ustach próbował rzucić się na Zulusa.
- Wstawaj! - zawołał Mbejane i Sean uniósł się na nogi. - Biegnij! - pogonił go Zulus i pchnął do przodu. Nogi same poniosły dalej Seana. Mbejane znowu się obejrzał. Najbliższy Zulus był bardzo niedaleko, ale jego postać prawie rozpływała się w mroku. Ruszyli przed siebie. Sean jęczał przy każdym kroku. Miał obrzmiały język i łapał szeroko rozwartymi ustami powietrze. Mbejane podtrzymywał go, nie pozwalając mu się przewrócić.
A potem w ciągu jednej chwili zapadła afrykańska noc: zniknęły wszystkie kolory i objęła ich ciasnym kręgiem ciemność. Mbejane rozglądał się niespokojnie, próbując rozpoznać w mroku otaczające ich kształty i oceniając intensywność światła. Sean biegł tuż obok niego zataczając się i nic nie widząc.
- Teraz spróbujemy - podjął na głos decyzję Mbejane. Złapał Seana za ramię i obrócił go pod ostrym kątem w prawo, zawracając w stronę ścigających, tak by minąć ich w bezpośredniej bliskości pod osłoną mroku.
Zwolnili do normalnego kroku. Mbejane podtrzymywał Seana, zarzuciwszy sobie jego rękę na ramię i trzymając w drugiej dłoni gotową do zadania ciosu assegai. Sean dreptał apatycznie ze zwieszoną w dół głową.
Usłyszeli, jak w odległości pięćdziesięciu kroków mijają ich pierwsi ścigający.
- Widzisz ich? - zapytał któryś z nich w ciemności po zulusku.
- Aibo! - odpowiedział przecząco inny.
- Rozciągnijcie się, może będą chcieli zawrócić w ciemności.
- Yeh-bo! - padła odpowiedź twierdząca.
A potem głosy oddaliły się i znowu spowiła ich noc i cisza. Mbejane nie dawał Seanowi się zatrzymać. Na niebie pojawił się niewielki sierp księżyca, oświetlając przed nimi drogę. Mbejane stopniowo skręcał na południowy wschód. W końcu trafili na strumień, przy którym rosły drzewa. Sean ledwo mógł przełykać; miał spuchnięte i obolałe gardło. A później położyli się pod drzewami na dywanie z liści, zwinęli się razem w kłębek, żeby zachować ciepło, i zasnęli.

28. Następnego dnia po południu odnaleźli miejsce, w którym obozował Chelmsford: widniejące w równych odstępach czarne ślady po ogniskach, wygnieciona po namiotach trawa, paliki do wiązania koni, a także stosy pustych pięciofuntowych puszek po biskwitach i mniejszych - po wojskowej tuszonce.
- Zwinęli obóz dwa dni temu - oświadczył Mbejane.
Sean skinął głową, nie wątpiąc w prawdziwość jego oceny.
- Którędy poszli?
- Z powrotem, do głównego obozu pod Isandhlwaną.
Sean zrobił zdziwioną minę.
- Zastanawiam się, dlaczego to zrobili.
Mbejane wzruszył ramionami.
- Opuścili to miejsce w pośpiechu. Jeźdźcy pogalopowali ppodeoi* zostawiając za sobą piechotę.
- Pójdziemy ich tropem - powiedział Sean.
Ślad był szeroki jak rzeka, zostawiły go bowiem tysiące stóp, a wozy i lawety wyryły w ziemi głębokie koleiny.
Przespali się obok drogi, głodni i zziębnięci. Następnego ranka, kiedy wyruszali, w zagłębieniach terenu krył się szron.
Na krótko przed południem zobaczyli wznoszące się na horyzoncie granitowe skały Isandhlwany i bezwiednie przyspieszyli kroku. Isandhlwaną - Góra Małej Ręki. Sean utykał, jeden z butów otarł mu skórę na pięcie. Włosy miał splątane i tłuste od potu, a twarz pokrytą kurzem.
- Będą mi teraz smakować nawet wojskowe konserwy - odezwał się po angielsku. Mbejane nie zrozumiał go i nie odpowiedział. Wpatrywał się przed siebie z zastygłym na twarzy wyrazem niepokoju.
- Nie widzieliśmy nikogo przez ostatnie dwa dni, Nkosi. Powinniśmy już spotkać jakieś patrole z obozu.
- Może je ominęliśmy - odparł beztrosko Sean, ale Mbejane potrząsnął głową. Podążali w milczeniu dalej. Góra była coraz bliżej, tak że mogli teraz dokładnie dostrzec pokrywający jej zbocza koronkowy wzór szczelin i skalnych występów.
- Nad obozem nie unosi się dym - zauważył Mbejane. Podniósł oczy i wyraźnie się wzdrygnął.
- Co tam widzisz? - Sean poczuł pierwszy dreszcz niepokoju.
- N'yoni - odparł cicho Mbejane i Sean zobaczył. Nad Górą Małej Ręki wisiał ciemny całun obracający się powoli niczym koło, wciąż tak odległy, że nie sposób było dostrzec pojedynczych ptaków, Jęcz tylko cień, gęsty, mroczny cień na niebie. Ten widok sprawił, że nagle w środku upalnego dnia przeszedł go lodowaty dreszcz. Puścił się biegiem.
Wtem ożyła rozciągająca się przed nimi równina. Niczym ranny ptak trzepotało w powietrzu podarte płótno przewróconego wozu. Szamoczące się szakale uciekały na ich widok, a wyżej przemykała zboczem skulona hiena.
- O mój Boże - szepnął Sean.
Mbejane oparł się na swojej włóczni; twarz miał spokojną i jakby nieobecną, ale oczyma wodził niespiesznie po polu.
- Czy oni zginęli? Czy wszyscy zginęli?
Nie musiał odpowiadać na to pytanie. Widział trupy leżące w trawie, leżące całymi stosami wokół wozów i dalej, już coraz rzadziej, na wzniesieniu. Sprawiały wrażenie bardzo małych i nieszkodliwych. Mbejane stał w milczeniu i czekał. Przefrunął nad nimi wielki czarny sęp, z rozpostartymi niczym palce u dłoni piórami ogona. Wysunął nogi, dotknął ziemi, podskoczył ciężko kilka razy i osiadł wśród trupów - błyskawiczna przemiana pięknego ptaka w skurczoną wstrętną kreaturę. Pokręcił głową, nastroszył pióra i kołysząc się przeszedł kilka kroków, żeby zagłębić dziób w odzianych w zielone sukno zwłokach.
- Gdzie jest Chelmsford? Czy jego także tutaj dopadli?
- Przybył zbyt późno - odparł Mbejane potrząsając głową. Wskazał dzidą szeroki ślad, który ciągnął się skrajem pola bitwy i przecinał zbocza Isandhlwany w kierunku Tugeli. - Poszedł z powrotem w stronę rzeki. Nie zatrzymał się nawet, żeby pogrzebać zabitych.
Sean i Mbejane podeszli bliżej. Musieli omijać stosy zuluskiej broni i tarcz; ostrza włóczni zaczęła już zżerać rdza. W miejscach gdzie padli Zulusi, trawa była pognieciona i poplamiona, ale same trupy zniknęły - najlepsza oznaka, komu przypadło zwycięstwo.
Zbliżyli się do linii Anglików. Seanowi zrobiło się niedobrze, kiedy zobaczył, jak ich potraktowano. Leżeli jeden na drugim, twarze zdążyły już im sczernieć i każdy z nich był wypatroszony. W otwartych pustych jamach brzusznych roiło się od much.
- Dlaczego oni to robią? - zapytał. - Dlaczego muszą ich patroszyć?
Minął ciężkim krokiem wozy. W trawie porozrzucane były otwarte skrzynki z jedzeniem i piciem; wokół zabitych leżała odzież, papiery i skrzynki po nabojach, ale strzelby zniknęły. Odór rozkładu był tak silny, że niczym rycyna przywarł mu do gardła i języka.
- Muszę odnaleźć tatę - powiedział cicho, tak jakby prowadził z kimś luźną rozmowę. Mbejane szedł kilkanaście kroków za nim. Doszli do linii, gdzie obozowali ochotnicy. Namioty porwane były w strzępy i wdeptane w pył. Konie zakłuto w miejscach, gdzie stały uwiązane; były spuchnięte jak balony. Sean rozpoznał klacz swego ojca, Cygankę. Podszedł do niej.
Ptaki wydziobały jej oczy; leżała na boku z brzuchem tak wzdętym, że sięgał Seanowi do pasa. Obszedł ją. Tuż obok leżeli pierwsi Strzelcy Ladyburscy. Rozpoznał wszystkich, chociaż napoczęły ich już sępy. Leżeli w szerokim kręgu, obróceni twarzą na zewnątrz. A potem spostrzegł dalsze ciała leżące z rzadka na drodze prowadzącej w stronę zbocza góry. Podążał szlakiem, którym ochotnicy usiłowali przedrzeć się ku brzegom Tugeli i przypominało to zabawę w podchody. Po obu stronach, w miejscach gdzie padli Zulusi, zostafy ślady na trawie.
- Co najmniej dwudziestu na każdego z naszych - szepnął Sean z nikłą iskierką dumy. Wspiął się wyżej. Na szczycie pagórka, tuż pod wznoszącymi się stromo skałami Isandhlwany, odnalazł swego ojca.
Było ich tam czterech, ostatnich czterech: Waite Courteney, Tim Hope-Brown oraz Hans i Nile Erasmusowie. Leżeli blisko siebie; Waite na plecach, z rozrzuconymi szeroko rękoma. Ptaki obgryzły mu twarz do kości, ale pozostawiły brodę, która unosiła się lekko nad piersią, poruszana podmuchami wiatru. Muchy, zielone, wielkie muchy o metalicznym połysku, łaziły po jego otwartym brzuchu niczym rojące się pszczoły.
Sean usiadł przy swoim ojcu. Podniósł leżący obok, niepotrzebny już filcowy kapelusz i przykrył nim jego straszliwie okaleczoną twarz. Na rondzie kapelusza wciąż tkwiła zielono-żółta kokarda, dziwnie wesoły akcent w obliczu wszechobecnej śmierci. Muchy bzyczały posępnie i kilka z nich usiadło Seanowi na twarzy i na wargach. Zgonił je.
- Znasz tego człowieka? - zapytał Mbejane.
- To mój ojciec - odparł Sean, nie podnosząc wzroku.
- Ty też. - W głosie Mbejane zabrzmiało współczucie i zrozumienie. Odwrócił się, żeby zostawić ich samych.
"Nie mam nic" - powiedział nie tak dawno Mbejane. Teraz to samo mógł powiedzieć o sobie Sean. Była w nim pustka; nie czuł gniewu, smutku ani bólu. Nie docierała do niego nawet rzeczywistość. Przyglądając się okaleczonym zwłokom, nie potrafił uwierzyć, że należały kiedyś do istoty ludzkiej. Zostało tylko mięso; człowiek zniknął.
Mbejane wrócił po jakiejś chwili. Z jednego z nie spalonych wozów wyciął płótno, w które owinęli Waite'a. Wykopali mu grób. Praca była żmudna, ziemia kamienista i ilasta. Pochowali Waite'a z rozpostartymi w rigor mortis ramionami. Sean nie potrafił się zmusić, żeby je złamać. Delikatnie przysypali go ziemią i usypali w tym miejscu kopczyk z kamieni. Stanęli obaj obok grobu.
- Cóż, tato... - głos Seana brzmiał nienaturalnie. Nie był w stanie uwierzyć, że mówi do swego ojca. - Cóż, tato... - zaczął znowu, mamrocząc pod nosem. - Chciałbym podziękować ci za wszystko, co dla mnie zrobiłeś. - Przerwał i odchrząknął. - Wiesz chyba, że zadbam o mamę i o farmę... najlepiej jak potrafię... i o Garry'ego także.
Po raz kolejny umilkł i odwrócił się do Mbejane.
- Brakuje mi słów - powiedział głosem, w którym brzmiało zdumienie, prawie uraza.
- Tak - potwierdził Mbejane. - Brakuje słów.
Sean stał jeszcze chwilę nad grobem, zmagając się z potwornością śmierci i próbując pojąć jej nieodwołalność, a potem odwrócił się i ruszył w stronę Tugeli. Z boku szedł za nim cofnięty o krok Mbejane. "Nie dojdziemy do rzeki przed zapadnięciem zmroku" - pomyślał Sean. Był bardzo zmęczony i utykał na jedną nogę, tę z obtartą piętą.

29. Już niedaleko - powiedział Denis Petersen.
- Tak - mruknął Sean. Irytowało go stwierdzenie rzeczy oczywistej; jeśli jedzie się z Mahoba Kloof i po lewej stronie widać wijący się Baboon Stroom, to wiadomo, że do Ladyburga pozostało nie więcej jak pięć mil. Jak powiedział Denis: "Już niedaleko". Denis wjechał w chmurę kurzu i rozkaszlał się.
- Pierwsze piwo chyba wyparuje mi z gardła.
- Myślę, że możemy pojechać przodem - Sean przesunął ręką po twarzy, rozcierając po niej kurz. - Mbejane i inni służący zaopiekują się bydłem przez resztę drogi.
- Właśnie miałem ci to zaproponować. - Denisowi wyraźnie ulżyło. Gnali prawie tysiąc sztuk bydła, które tłoczyło się przed nimi, wzbijając tyle kurzu, że trudno było oddychać. Dwa dni wędrowali z Rorkes Drift, gdzie rozwiązany został korpus ekspedycyjny.
- Dzisiaj w nocy przetrzymamy je w zagrodach, a jutro rano pogonimy dalej... zaczekaj, powiem tylko Mbejane.
Sean klepnął piętami konia i podjechał do biegnącego truchtem wielkiego Zulusa. Po kilku minutach rozmowy dał znak Denisowi. Okrążyli każdy z innej strony stado i spotkali się u jego czoła.
- Nie są w najlepszej formie - mruknął Denis oglądając się za siebie.
- To nieuniknione - stwierdził Sean. - Forsowaliśmy je ostro przez dwa dni.
Tysiąc sztuk bydła stanowiło część stada Cetewayo przypadającą na pięć osób - Denisa i jego ojca oraz Waite'a, Seana i Garricka. Nawet umarli dostali swój przydział.
- Jak daleko wysforowaliśmy się przed innych? - zapytał Denis.
- Nie mam pojęcia - odparł Sean. Nie było to ważne i każda odpowiedź byłaby tylko wróżeniem z fusów; bezsensowne pytanie jest tak samo irytujące jak oczywiste stwierdzenie. Jeszcze kilka miesięcy temu podobny problem sprowokowałby co najmniej półgodzinną kłótnię. Teraz nabrał po prostu wody w usta. Dlaczego? "Bo jestem inny." Udzieliwszy sam sobie odpowiedzi, uśmiechnął się sardonicznie.
- Z czego się śmiejesz? - zapytał Denis.
- Pomyślałem właśnie, jak wiele rzeczy zmieniło się w ciągu ostatnich miesięcy.
- Ja - odparł Denis i przez chwilę zapanowała cisza przerywana tylko nierównym stukotem kopyt. - Zabawnie będzie to wszystko wyglądać bez taty - powiedział z zadumą. - Zabawnie będzie wyglądać życie na farmie... tylko mama, dziewczyny i ja.
Znowu się do siebie nie odzywali. Rozmyślali o tych krótkich miesiącach, w ciągu których odmieniło się ich życie.
Żaden z nich nie ukończył jeszcze dwudziestu lat, ale obaj stali się głowami rodzin, właścicielami ziemi i bydła, ludźmi, którzy poznali smak i smutek zabijania. Na twarzy Seana pojawiły się zmarszczki, zapuścił kwadratową bródkę. Wzięli udział w ekspedycji karnej, która w odwecie za Isandhlwanę paliła i plądrowała wioski Zulusów. Pod Ulundi stanęli w prażącym słońcu za plecami piechoty Chelmsforda i czekali cicho, patrząc, jak Cetewayo ustawia swoją armię i wysyła ją przez otwarte pole naprzeciw wątłego czworoboku Anglików. Stali w miejscu, podczas gdy grzmiały regularne niespieszne salwy i topniał w oczach wielki czarny byk Zulusów. A potem szeregi piechoty rozwarły się i dwa tysiące konnych przypuściło szarżę, która miała na zawsze złamać siłę zuluskiego imperium. Ścigali uciekających aż do zmierzchu i nie liczyli zabitych.
- Widać kościelną wieżę - powiedział Denis.
Sean wracał powoli do rzeczywistości. Byli w Ladyburgu.
- Czy to prawda, że twoja macocha wyjechała z Theunis Kraal? - zapytał Denis.
- Tak, przeprowadziła się do miasta. Mieszka w domku przy Protea Street.
- Domyślam się, że nie chciała przeszkadzać Annie i Garrickowi. Sean natychmiast zmarszczył brwi.
- Kto by pomyślał, że Anna wyjdzie za Garry'ego - Denis zachichotał, potrząsając z niedowierzaniem głową. - Nie dałbym za niego złamanego szeląga.
Teraz dopiero Sean naprawdę się nasrożył. Garry zrobił z niego takiego cholernego głupka - sprawa z Anną nie była przecież jeszcze wcale skończona.
- Miałeś od nich jakieś wiadomości? Kiedy wracają do domu?
- Ostatnią wiadomość mieliśmy z Pietermaritzburga; wysłali do mamy telegram, żeby zawiadomić, że się pobrali. Dostała go na parę dni przed moim powrotem spod Isandhlwany. To było dwa miesiące temu; z tego, co wiem, nie nadeszła potem żadna wiadomość.
- Pewnie Garry tak głęboko wsunął się do gniazdka, że muszą go wyciągać siłą. - Denis znowu się roześmiał, tym razem sprośnie. Sean wyobraził sobie nagle Garricka leżącego na Annie; widział jej zadarte kolana, odchyloną do tyłu głowę i zamknięte oczy; wydawała z siebie to swoje ciche miauczenie.
- Zamknij się, ty brudna świnio - warknął. Denis zamrugał oczyma.
- Ja tylko żartowałem, przepraszam.
- Nie żartuj sobie z mojej rodziny. To mój brat.
- Ale ona była twoją dziewczyną, może nie?
- Chcesz w nos?
- Uspokój się, chłopie, ja tylko żartowałem.
- Nie podobają mi się takie żarty, jasne?
- Dobrze. W porządku. Uspokój się.
- Nie powinieneś mówić takich rzeczy. To świństwo. - Sean usiłował desperacko pozbyć się spod powiek obrazu Anny; widział, jak dochodzi do orgazmu; jej dłonie obejmowały pośladki Garricka.
- Jezu, od kiedy zrobiłeś się taki święty? - zawołał Denis i puszczając konia galopem, wyprzedził Seana; nie zatrzymując się pognał główną ulicą w stronę hotelu. Sean zastanawiał się, czy nie zawołać go z powrotem; ale po chwili dał za wygraną.
Skręcił w zacienioną boczną uliczkę. Domek Ady stał trzeci z rzędu. Waite kupił go przed trzema laty jako lokatę kapitału: czarujący mały zakątek, zaszyty wśród drzew, z niedużym zielonym ogrodem, w którym rosły kwiaty. Dom był kryty strzechą, bielony wapnem i otoczony drewnianymi sztachetami. Sean przywiązał konia obok furtki, po czym ruszył ku wejściu i pchnął drzwi do środka.
W salonie siedziały dwie kobiety. Obie podniosły się z krzeseł, a kiedy go zobaczyły, zdumienie na ich twarzach natychmiast zmieniło się w radość. Poczuł, jak robi mu się ciepło na sercu - przyjemnie jest spotykać się z takim powitaniem.
- Och, Sean, wcale się ciebie nie spodziewałyśmy - powiedziała Ada podchodząc do niego szybko. Ucałował ją, spostrzegając zarazem, jak głębokie ślady wyżłobiło w niej cierpienie. Ogarnął go niejasny wstyd. W nim śmierć Waite'a nie wywołała aż takiej zmiany. Przytrzymał Adę w wyciągniętych ramionach.
- Jesteś piękna - powiedział.
Zeszczuplała. Jej oczy wydawały się za duże w stosunku do twarzy i czaił się w nich smutek przypominający kryjące się po zagajnikach cienie. Mimo to uśmiechała się do niego.
- Myślałyśmy, że przyjedziesz w piątek. Tak się cieszę, że wróciłeś wcześniej.
Sean popatrzył w głąb pokoju. Audrey wierciła się niespokojnie, usiłując zwrócić na siebie jego uwagę.
- Cześć, Placku Truskawkowy.
- Cześć, Sean. - Zarumieniła się trochę pod jego spojrzeniem, ale nie spuściła wzroku. - Postarzałeś się - powiedziała, nie zauważając prawie kurzu, który osiadł na jego twarzy, upudrował czuprynę i rzęsy i podrażnił spojówki.
- Po prostu zapomniałaś, jak wyglądam - odparł, odwracając się z powrotem do Ady.
- Nie, wcale nie zapomniałam - szepnęła Audrey tak cichutko, że żadne z nich tego nie usłyszało. Poczuła, jak coś pulsuje jej w piersiach.
- Siadaj, Sean. - Ada zaprowadziła go do dużego fotela po drugiej stronie kominka. Stał na nim dagerotyp przedstawiający Waite'a. - Zrobię ci filiżankę herbaty.
- A nie mógłbym dostać piwa, mamo? - zapytał Sean, sadowiąc się w fotelu.
- Oczywiście. Przyniosę ci.
- Nie. - Audrey przefrunęła przez pokój, kierując się do kuchni. - Ja przyniosę.
- Jest w spiżarni! - zawołała za nią Ada. - To takie słodkie dziecko - powiedziała do Seana.
- Przypatrz się jej lepiej - uśmiechnął się. - Nie jest już wcale dzieckiem.
- Żałuję, że Garry... - zaczęła Ada i przerwała.
- Czego żałujesz? - naciskał Sean.
Przez chwilę milczała, myśląc o tym, dlaczego Garrick nie znalazł sobie dziewczyny takiej jak Audrey...
- Nic, nic - odparła i podeszła, żeby usiąść obok niego.
- Miałaś może jakieś wiadomości od Garry'ego? - zapytał Sean.
- Nie. Jeszcze nie, ale pan Pye mówi, że bank przysłał mu czek do realizacji... z Kapsztadu.
- Z Kapsztadu? - Sean uniósł zakurzoną brew. - Nasz chłopak używa życia.
- Tak - potwierdziła Ada, przypominając sobie wysokość kwoty, na którą wystawiony był czek. - Używa życia.
Do pokoju weszła z powrotem Audrey: niosła na tacy piwo i szklankę. Podeszła do fotela. Sean dotknął butelki; była zimna.
- Pospiesz się, dziewczyno - ponaglił ją. - Umieram z pragnienia.
Pierwszą szklankę opróżnił trzema łykami. Audrey nalała mu znowu i Sean ze szklanką w dłoni rozparł się wygodnie w fotelu.
- A teraz - poprosiła Ada - o wszystkim nam opowiedz. Dobrze było opowiadać - po tak ciepłym powitaniu, popijając piwo, czując pulsujący w mięśniach łagodny ból. Nie zdawał sobie sprawy, że ma tyle do powiedzenia. Kiedy milkł, Ada albo Audrey zadawały mu kolejne pytania i mógł mówić dalej.
- O Boże - westchnęła w końcu Audrey. - Na dworze jest już prawie ciemno. Muszę iść.
- Sean - powiedziała Ada wstając z fotela. - Czy mógłbyś dopilnować, żeby Audrey bezpiecznie dotarła do domu?
Szli obok siebie w półmroku, pod wiszącymi wysoko gałęziami drzew.
- Czy byłeś zakochany w Annie, Sean? - odezwała się po dłuższej chwili Audrey. Wyrzuciła to w końcu, a Sean zareagował w normalny dla siebie sposób: poczuł, jak ogarnia go złość. Otworzył usta, żeby ją skarcić, ale w ostatniej chwili zmienił zamiar. Właściwie było to całkiem interesujące pytanie. Czy był zakochany w Annie? Zastanowił się nad tym po raz pierwszy w życiu. Powtórzył w myśli pytanie, usiłując znaleźć na nie prawdziwą odpowiedź.
- Nie, Placku Truskawkowy, nie - odparł czując, jak ogarnia go nagła ulga. Uśmiechnął się do niej. - Nigdy nie byłem zakochany w Annie. - Ton jego głosu był właściwy, nie kłamał. Audrey szła dalej obok niego, cała szczęśliwa.
- Nie musisz wchodzić ze mną do domu. - Uprzytomniła sobie, że ma poplamione i brudne ubranie, które mogłoby wprawić go w zakłopotanie w obliczu jej rodziców. Chciała, żeby wszystko było tak jak trzeba od samego początku.
- Będę patrzył, aż dojdziesz do drzwi - powiedział Sean.
- Przypuszczam, że jutro jedziesz do Theunis Kraal? - zapytała.
- Tak, z samego rana - odparł Sean. - Mam tam cholernie dużo do roboty.
- Ale będziesz zachodził do sklepu?
- Tak - odrzekł Sean. Sposób, w jaki na nią spojrzał, sprawił, że znowu oblała się rumieńcem. Nienawidziła swojej jasnej cery: tak łatwo ją zdradzała. Pobiegła szybko ścieżką, ale potem zatrzymała się i obejrzała.
- Proszę cię, Sean, nie nazywaj mnie już więcej Plackiem Truskawkowym. Sean zachichotał.
- Dobrze, Audrey. Będę się starał o tym pamiętać.

30. Sean uświadomił sobie, że od jego powrotu z wojny z Zulusami minęło już sześć tygodni: sześć tygodni jak z bicza trząsł. Popijał kawę z kubka wielkości niemieckiego kufla do piwa, siedząc na środku łóżka w podciągniętej do pasa nocnej koszuli i ze skrzyżowanymi nogami, w wygodnej pozie Buddy. Kawa była gorąca; popijał ją siorbiąc i wypuszczając parę ustami.
Cały ten okres wypełniony był pracą - zbyt wypełniony, by Sean mógł pogrążyć się w smutku czy żalu, chociaż wieczorami, kiedy zasiadał w gabinecie, gdzie wszystko przypominało mu Waite'a, wciąż odczuwał ból.
Dnie ledwie się zaczęły, a już mijały. Trzeba było teraz doglądać trzech farm: Theunis Kraal i dwóch innych, wydzierżawionych od starego Pye'a. Sean wypasał na nich bydło otrzymane za udział w kampanii i to, które kupił po powrocie. Z Zululandu przygnano blisko sto tysięcy sztuk i cena żywca wołowego spadła do nie notowanego dotąd poziomu. Seana stać było na to, by wybierać najlepsze okazy. Mógł spokojnie czekać na okres, gdy ceny ponownie wzrosną.
Zsunął nogi z łóżka i podszedł do umywalni. Nalał do miski wody z dzbanka i sprawdził jej temperaturę jednym palcem. Była tak zimna, że poczuł ukłucie. Wahał się przez chwilę, stojąc na podłodze w swojej śmiesznej damskiej nocnej koszuli z pracowicie wyszywanym przodem, spod którego wystawały rosnące mu na piersi, poskręcane ciemne włosy. A potem, zebrawszy całą odwagę, zanurzył twarz w misce, nabrał w obie dłonie wody i polał nią sobie obficie kark, wcierając palcami we włosy. Po chwili wyprostował się, oddychając głęboko i zalewając wodą koszulę. Wytarł się ręcznikiem, rozebrał do naga i spojrzał za okno. Zaczął się pierwszy brzask i widział za szybą skłębiony tuman mżawki i mgły.
- Cholerny dzień - mruknął głośno, ale jego dezaprobata nie była szczera. Nadchodzący dzień wypełniał go podnieceniem; miał świeże, wyostrzone zmysły, z przyjemnością myślał o śniadaniu i gotów był zaraz jechać tam, gdzie czekała na niego robota.
Podskakując na jednej nodze, wciągnął bryczesy, a potem wepchnął do nich poły koszuli i usiadł na łóżku, żeby założyć buty. Przez chwilę pomyślał o Audrey - jutro musi wybrać się do miasta, żeby się z nią zobaczyć.
Właściwie zdecydował się już na to małżeństwo. Skłaniały go do niego trzy poważne względy. Po pierwsze odkrył, że łatwiej jest włamać się do sejfów angielskich banków, niż sprawić, by Audrey dała mu zakosztować przed ślubem zakazanego owocu. A kiedy Sean czegoś chciał, żadna cena nie była zbyt wysoka.
Po drugie, żyjąc w Theunis Kraal razem z Garrym i Anną, doszedł do wniosku, że przyjemnie byłoby mieć swoją własną kobietę, kogoś, kto gotowałby dla niego posiłki, naprawiał ubranie i przysłuchiwał się jego opowieściom, teraz bowiem czuł się trochę wyobcowany.
Trzecim powodem, bez wątpienia najmniej ważnym, były koneksje, jakie wiązały Audrey z tutejszym bankiem. Stanowiła jeden z niewielu słabych punktów w fortecy, którą otoczył się stary Pye. W charakterze prezentu ślubnego mógł ofiarować młodej parze Mahoba Kloof, ale nawet taki optymista jak Sean zdawał sobie sprawę, że jego nadzieje są nieco złudne. Niełatwo było pozbawić Pye'a jakiejkolwiek części jego fortuny.
W zasadzie więc podjął decyzję. Teraz powinien znaleźć trochę czasu i wybrać się do miasta, by poinformować o tym Audrey. To, że należałoby ją najpierw zapytać, nie przyszło mu w ogóle do głowy. Wyszczotkował czuprynę, przeczesał grzebieniem brodę, mrugnął do siebie w lustrze i wyszedł na korytarz. Czuł zapach przygotowywanego śniadania i ślinka napłynęła mu do ust.
W kuchni krzątała się Anna. Twarz miała zaczerwienioną od żaru.
- Co na śniadanie, siostrzyczko?
Odwróciła się do niego, szybko odgarniając wierzchem dłoni włosy z czoła.
- Nie jestem twoją siostrą - powiedziała. - Nie życzę sobie, żebyś nazywał mnie w ten sposób.
- Gdzie Garry? - zapytał Sean, puszczając mimo uszu jej słowa.
- Jeszcze nie wstał.
- Biedaczek jest na pewno bardzo zmęczony - uśmiechnął się do niej Sean i odwróciła się zmieszana. Sean spojrzał bez pożądania na jej brzuch. Dziwne, że Anna w charakterze żony Garricka straciła dla niego wszelki powab. Nawet wspomnienie tego, co robili wcześniej, wydawało mu się jakieś nieprzyzwoite, kazirodcze.
- Przybierasz na wadze - powiedział widząc, że urósł jej brzuch. Pochyliła głowę nic nie mówiąc. - Proszę o jajecznicę z czterech jajek - dodał - i powiedz Josephowi, żeby jej za bardzo nie wysmażył.
Przeszedł do jadalni i w tej samej chwili wszedł tam bocznymi drzwiami Garrick. Miał wciąż nieobecną, zaspaną twarz. Sean poczuł przez chwilę jego oddech; był nieświeży i zalatywał alkoholem.
- Dzień dobry, Romeo - powiedział.
Garry uśmiechnął się nieśmiało. Miał zaczerwienione oczy i jeszcze się nie ogolił.
- Cześć, Sean. Jak ci się spało?
- Wspaniale, dziękuję. Domyślam się, że tobie także. Sean usiadł i nalał sobie z wazy owsianki.
- Chcesz trochę? - zapytał Garricka.
- Tak, proszę.
Podał mu wazę. Zauważył, że Garrickowi trzęsą się ręce. "Muszę z nim porozmawiać, żeby nie zaglądał tak często do butelki" - pomyślał.
- Do diabła, ale jestem głodny. - Rozmowa była chaotyczna, jak zwykle przy śniadaniu. Do jadalni weszła Anna i usiadła przy stole. Joseph przyniósł kawę.
- Powiedziałeś już Seanowi, Garry? - zapytała nagle z determinacją w głosie.
- Nie. - Zaskoczony Garry rozlał na stół kawę.
- Co mianowicie? - zapytał Sean.
Zapadła cisza. Garrick machnął nerwowo ręką. To był ten moment, którego się obawiał - co będzie, jeżeli Sean się domyśli, jeżeli dowie się, że to jego dziecko i zabierze je, zabierze Annę i swego potomka, zabierze ich i nie zostawi Garrickowi niczego. Ogarnięty irracjonalnymi obawami wlepił oczy w siedzącego po drugiej stronie stołu brata.
- Powiedz mu, Garry - rozkazała Anna.
- Anna będzie miała dziecko - powiedział. Obserwując bacznie twarz Seana spostrzegł, że zaskoczenie powoli zmienia się w radość; poczuł dłoń brata obejmującą go za ramię w mocnym bolesnym uścisku, prawie miażdżącą mu kości.
- To wspaniale - wykrzyknął Sean. - To cudownie. Jeśli zachowasz takie tempo, Garry, ani się spostrzeżemy, jak dom zaroi się od dzieciaków. Jestem z ciebie dumny.
Uśmiechając się głupkowato Garrick patrzył z ulgą, jak Sean ściska trochę delikatniej Annę i całuje ją w czoło.
- Dobra robota, Anno, postaraj się, żeby to był chłopiec. Potrzebujemy tutaj dużo taniej siły roboczej.
Nie domyślił się, pomyślał Garrick, on nic nie wie i dziecko będzie moje. Nikt mi go teraz nie zabierze.
Tego dnia pracowali razem w sekcji południowej. Szczęśliwy i zarazem zakłopotany Garry reagował śmiechem na docinki Seana. Wspaniałe było to, że Sean poświęcał mu tyle uwagi. Skończyli wcześnie; przynajmniej raz jego brat nie miał ochoty pracować do późnej nocy.
- Trafiasz do celu z każdej lufy, mój ty płodny bracie - powiedział Sean, pochylając się i szturchając Garricka w ramię. - Musimy pojechać do miasta to uczcić. Wypijemy szybko kilka głębszych w hotelu, a potem wpadniemy do Ady, żeby jej powiedzieć.
Uniósł się w strzemionach.
- Mbejane - zawołał przekrzykując ryk i tupot stada - zagoń te dziesięć chorych sztuk do zagrody przy domu i nie zapomnij, że jutro mamy odebrać stado z zagród sprzedażnych.
Zulus pomachał ręką na znak, że zrozumiał, i Sean odwrócił się z powrotem do Garricka.
- Zabierajmy się stąd, do diabła.
Jechali strzemię w strzemię; krople deszczu zbierały się na ich ceratowych pelerynach i świeciły na brodzie Seana. Było zimno; skarpa kryła się za tumanem mokrej mgły.
- Odpowiednia pogoda na kieliszek brandy - oznajmił Sean. Garrick milczał. Znów czuł, jak ogarnia go strach. Nie chciał mówić o tym Adzie. Na pewno domyśli się prawdy. Domyślała się zawsze wszystkiego, tym razem zorientuje się, że to dziecko Seana. Nie sposób było jej okłamać.
Końskie kopyta miesiły błoto. Dojechali do rozwidlenia dróg i wspięli się na wzniesienie, na którym leżał Ladyburg.
- Ada będzie zachwycona, że zostanie babcią - zachichotał Sean i w tym samym momencie jego koń potknął się lekko, zgubił krok i zaczął oszczędzać lewą przednią nogę. Sean zeskoczył z siodła i obejrzał kopyto. Tkwiła w nim wbita głęboko drzazga.
- Niech to wszyscy diabli - zaklął. Nachylił się, złapał czubek drzazgi zębami i wyciągnął ją. - No cóż, wygląda na to, że nie pojedziemy razem do Ladyburga. Przez co najmniej parę dni będzie go bolała noga.
Garry odetchnął z ulgą; to odkładało moment, w którym będzie musiał opowiedzieć o wszystkim Adzie.
- Twój koń nie okulał - odezwał się Sean podnosząc wzrok. - Jedź, chłopie, przekaż jej ode mnie wyrazy miłości.
- Możemy jej powiedzieć innym razem. Wracajmy do domu - zaprotestował Garry.
- Nie wygłupiaj się, Garry, to twoje dziecko. Jedź, przekaż jej nowinę.
Garrick spierał się jeszcze przez chwilę, ale spostrzegłszy, że Sean zaczynu się denerwować, ruszył zrezygnowany do miasta. Sean poprowadził swego konia z powrotem do Theunis Kraal. Teraz, kiedy szedł piechotą, ceratowy deszczowiec krępował mu ruchy i zrobiło mu się gorąco. Zdjął go i przerzucił przez siodło.
Zbliżając się do domu zobaczył stojącą na werandzie Annę.
- Gdzie Garry? - zawołała.
- Nie martw się. Pojechał do miasta zobaczyć się z Adą. Będzie z powrotem przed kolacją.
Jeden ze stajennych podbiegł, żeby odebrać konia. Sean powiedział mu coś i pochylił się, żeby unieść uszkodzone kopyto. Bryczesy napięły mu się na pośladkach, uwydatniając linię kształtnych nóg. Anna nie odrywała od nich wzroku. Sean wyprostował się. Pod mokrym białym płótnem koszuli widać było wyraźnie jego szerokie bary. Wchodząc po stopniach na werandę uśmiechnął się do niej. Miał zmierzwioną od deszczu brodę i wyglądał jak prawdziwy pirat.
- Musisz teraz bardziej o siebie dbać - powiedział, prowadząc ją pod ramię do środka. - Nie możesz długo stać na chłodzie. - Przeszli przez szklane drzwi i Anna, która sięgała głową do jego ramienia, podniosła na niego wzrok.
- Wspaniała z ciebie kobieta, Anno, i jestem pewien, że urodzisz wspaniałe dziecko.
Nie powinien był tego mówić. Jej oczy zmiękły i zwróciła ku niemu twarz. Odruchowo objął ją ramieniem.
- Sean! - Wymówiła jego imię, jakby to był okrzyk bólu. Przekręciła się szybko i gwałtownie w jego ramionach i przywarła do niego całym ciałem, wczepiając palce w jego gęste włosy. Uniosła twarz i wpiła się wilgotnymi, ciepłymi wargami w jego usta, wyginając ciało w łuk i wpychając uda między jego nogi. Całowała go z cichym jękiem. Uwięziony w uścisku, zaskoczony Sean dopiero po kilku sekundach oderwał usta od jej warg.
- Oszalałaś? - Próbował ją od siebie odepchnąć, ale broniła się przed jego rękoma. Opasała go z tyłu dłońmi i przytknęła twarz do jego piersi.
- Kocham cię. Proszę, proszę. Kocham cię. Pozwól mi przez chwilę się do ciebie przytulić, to wszystko. Chcę się tylko do ciebie przytulić. - Jej głos tłumił mokry materiał jego koszuli. Drżała.
- Odsuń się ode mnie. - Sean rozerwał brutalnie jej uścisk i prawie cisnął ją na kanapę przy kominku. - Jesteś teraz żoną Garricka, a wkrótce będziesz matką jego dziecka. Zostaw dla niego swoje rozpalone małe ciało. - Odwrócił się do niej plecami, czując, jak wzbiera w nim gniew.
- Ale ja cię kocham, Sean. O mój Boże, gdybym tylko potrafiła cię przekonać, jak bardzo cierpiałam, żyjąc tutaj obok ciebie i nie mogąc nawet cię dotknąć.
Sean podszedł do niej.
- Posłuchaj mnie - powiedział chrapliwym głosem. - Nie chcę ciebie. Nigdy cię nie kochałem, a teraz nie pozwoliłbym sobie z tobą na nic więcej ponad to, co nakazują stosunki rodzinne. - Na jego twarzy malował się wstręt. - Jesteś żoną Garry'ego. Jeżeli kiedykolwiek jeszcze spojrzysz na innego mężczyznę, zabiję cię. - Podniósł do góry dłonie i zakrzywił palce. - Zabiję cię gołymi rękoma.
Widziała jego twarz tuż nad sobą. Nie mogła znieść wyrazu oczu: rzuciła się na niego z pazurami. Odsunął się akurat w porę, żeby uratować oczy, ale jej paznokcie wyryły krwawe linie na jego policzkach i nosie. Złapał ją za nadgarstki i trzymał, czując, jak cienka strużka krwi kapie mu na brodę. Anna skręcała się w jego dłoniach, szarpiąc się na lewo i prawo.
- Ty świnio, ty brudna, brudna świnio - wrzeszczała. - Żona Garry'ego, mówisz. Dziecko Garry'ego, powiadasz. - Odrzuciła do tyłu głowę i wybuchnęła dzikim śmiechem. - Teraz powiem ci prawdę. To, co noszę w swoim łonie, mam od ciebie. Jest twoje! Nie Garry'ego!
Sean puścił jej ręce i cofnął się.
- To nie może być - wyszeptał. - To musi być kłamstwo. - Anna szła za nim krok w krok.
- Nie pamiętasz już, jak się ze mną żegnałeś, zanim wyruszyłeś na wojnę? Nie pamiętasz już tej nocy w wozie? Naprawdę nie pamiętasz? Naprawdę? - Ściszyła teraz głos, starając się jak najgłębiej go zranić.
- To było przed wieloma miesiącami. To nie może być prawdą - wyjąkał Sean, wciąż się cofając.
- Trzy i pół miesiąca temu - poinformowała go. - Dziecko twojego brata urodzi się trochę wcześniej, niżby wypadało. Ale mnóstwo dzieci rodzi się przedwcześnie - ciągnęła monotonnym głosem. Twarz miała upiornie bladą, nie mogła opanować drżenia.
Sean nie był w stanie znieść tego dłużej.
- Zostaw mnie, zostaw mnie samego. Muszę pomyśleć. O niczym nie wiedziałem.
Minął ją i wyszedł na korytarz.
Stojąc pośrodku pokoju usłyszała, jak zamykają się drzwi do gabinetu Waite'a. Stopniowo uspokoił się jej oddech. Wysoka fala gniewu cofnęła się, zostawiając pod spodem czarne rafy nienawiści. Anna przeszła korytarzem do swojej sypialni. Stanęła przed lustrem i przyjrzała się swemu odbiciu.
- Nienawidzę go - poruszyła bezgłośnie wargami. Jej twarz wciąż była śmiertelnie blada. - Jest jedna rzecz, którą mogę mu odebrać. Garry jest teraz mój, nie jego.
Wyciągnęła szpilki z włosów i rzuciła je na ziemię. Rozpuszczone włosy opadły jej na plecy. Potrząsnęła głową, zarzucając je sobie na ramiona, i targając palcami. Przygryzła zębami wargi i poczuła w ustach smak krwi.
- O Boże, jak ja go nienawidzę, jak ja go nienawidzę - szeptała wykrzywiona z bólu. Jej dłonie powędrowały do stanika sukni. Rozdarła go, po czym spojrzała bez zainteresowania na okrągłe wypukłości sutków pociemniałych w oczekiwaniu spełnienia. Zrzuciła z nóg buty.
- Nienawidzę go.
Pochyliła się i wsadziła ręce pod suknię. Ściągnęła z nóg pantalony, podarła je i cisnęła obok łóżka. Zmiotła ręką stojące na toaletce kosmetyki; jeden ze słoiczków stłukł się i w powietrzu uniósł się obłok pudru. W nozdrza uderzył ją ostry zapach perfum. Rzuciła się na łóżko. Uniosła kolana i jej halki opadły w dół niczym płatki róży; białe nogi i łono przypominały pręciki kwiatu.
Na krótko przed zmierzchem rozległo się nieśmiałe pukanie do drzwi.
- O co chodzi? - zapytała.
- Nkosikazi nie powiedziała, co mam podać na kolację - głos starego Josepha pełen był szacunku.
- Nie będzie dzisiaj kolacji. Ty i reszta służby możecie odejść.
- Dobrze, Nkosikazi.
Garrick wrócił do domu po zmroku. Był pijany; słyszała, jak idzie utykając przez werandę.
- Hej! Gdzie się wszyscy podziali? - wołał bełkotliwym głosem. - Anno! Anno! Wróciłem. - Chwila ciszy, kiedy zapalił lampę, a potem szybki stukot protezy na korytarzu i znowu jego głos nabrzmiały niepokojem. - Anno, Anno, gdzie jesteś?
Otworzył na oścież drzwi i zatrzymał się z lampą w dłoni. Anna odwróciła się od światła i kuląc się, przycisnęła twarz do poduszki. Słyszała, jak stawia lampę na toaletce. Poczuła dotykające jej palce. Obciągnął w dół jej suknię, okrywając nagie ciało, a potem delikatnie obrócił ją ku sobie. Na jego osłupiałej twarzy widniało przerażenie.
- Anno, kochanie, co ci się stało? - Patrzył na jej zakrwawione wargi i obnażone piersi. Spojrzał oszołomiony w bok i zobaczył leżące na podłodze kosmetyki i podarte pantalony. Rysy jego twarzy stwardniały. Obrócił się ku niej z powrotem.
- Jesteś ranna? Potrząsnęła głową.
- Kto? Powiedz mi, kto to zrobił.
Ponownie odwróciła się od niego i skryła twarz w poduszce.
- Anno, moje biedactwo. Kto to był... ktoś ze służby?
- Nie - odparła stłumionym ze wstydu głosem.
- Proszę, powiedz mi, Anno. Co tu się stało?
Usiadła szybko, objęła go mocno za szyję i przytknęła wargi do jego ucha.
- Ty wiesz, Garry. Ty wiesz, kto to zrobił.
- Nie, przysięgam, że nie wiem. Proszę, powiedz mi.
Anna nabrała w płuca powietrza, odczekała chwilę, po czym wypuściła je ze świstem.
- Sean!
Garrick zadrżał cały w jej ramionach. Usłyszała, jak jęknął głęboko, jakby dosięgła go kula.
- A więc to także. Teraz i to - odezwał się stłumionym głosem. Oswobodził szyję z jej rąk i pchnął ją delikatnie na poduszki.
Podszedł do kredensu, otworzył jedną z szuflad i wyjął z niej służbowy pistolet Waite'a.
"On chce zabić Seana" - pomyślała. Nie patrząc na nią, Garnek wyszedł z pokoju. Czekała sztywno wyprężona, zaciskając po bokach ręce. Kiedy usłyszała w końcu odgłos strzału, wydał jej się stłumiony i nieszkodliwy. Jej ciało rozluźniło się, a dłonie otworzyły. Zaczęła cicho płakać.

31. Garry pokuśtykał przez korytarz. Pistolet był ciężki; jego żłobkowana kolba ocierała mu dłoń. Spod drzwi gabinetu przy końcu korytarza biegła smuga światła. Były otwarte. Garrick wszedł do środka.
Sean siedział z łokciami opartymi na biurku i twarzą schowaną w dłoniach. Słysząc wchodzącego brata, podniósł wzrok. Zadrapania na policzkach pokryły się czarnymi strupami, ale skóra wokół nich była czerwona i zaogniona. Spojrzał na trzymany przez Garricka pistolet.
- Powiedziała ci - rzekł pozbawionym wyrazu głosem. Nie zabrzmiało w nim nawet pytanie.
- Tak.
- Miałem nadzieję, że tego nie zrobi - stwierdził Sean. - Chciałem, żeby oszczędziła ci przynajmniej tego.
- Oszczędziła mi? - zapytał Garrick. - A ona? Czy pomyślałeś o niej?
Sean nie odpowiedział; zamiast tego wzruszył ramionami i oparł się znużony o krzesło.
- Nigdy dotąd nie zdawałem sobie sprawy, jaką jesteś bezlitosną świnią - powiedział zdławionym głosem Garrick. - Przyszedłem, żeby cię zabić.
- Tak. - Sean nie odrywał wzroku od unoszącego się pistoletu. Garrick ściskał go obiema dłońmi; żółte włosy opadły mu na czoło.
- Mój biedny Garry - powiedział cicho Sean. Pistolet zadrżał i opadł w dół. Garrick skulił się i przytrzymał go między kolanami. Szlochając i przygryzając wargi starał się bezskutecznie zapanować nad sobą. Sean podniósł się z krzesła, żeby do niego podejść, ale Garrick szarpnął się do tyłu i oparł o futrynę drzwi.
- Trzymaj się ode mnie z daleka - krzyknął - nie dotykaj mnie. - Cisnął w niego pistoletem i ostry kurek zawadził o czoło Seana, odrzucając do tyłu jego głowę. Pistolet odbił się, uderzył w ścianę za jego plecami i wypalił. Pocisk rozłupał boazerię.
- Z nami koniec! - wrzasnął Garrick. - Koniec na zawsze. - Sięgnął rozpaczliwie za klamkę i potykając się wybiegł na korytarz, minął kuchnię i wypadł na deszcz. Proteza grzęzła w trawie i ciągle się wywracał, ale zawsze gramolił się z powrotem na nogi i biegł dalej w ciemną noc. Przy każdym kroku z jego gardła wydzierał się szloch.
W końcu drogę przeciął mu wezbrany od ulewy, huczący Baboon Stroom. Zatrzymał się na jego brzegu, wystawiając twarz na deszcz.
- Dlaczego ja? Dlaczego zawsze ja? - zawołał z bólem w ciemność. A potem, doznając ulgi tak samo silnej jak płynący u jego stóp strumień, poczuł, jak pod jego powiekami trzepocze skrzydłami znajoma ćma. Ogarnęło go ciepło i szarość - osunął się na kolana w błoto.

32. Sean zabrał ze sobą bardzo niewiele: derkę, strzelbę i zapasowego konia. Dwukrotnie zgubił w ciemnościach drogę do kraalu Mbejane, ale za każdym razem jego koń odnajdywał ją z powrotem. Mbejane zbudował swoją wielką trzcinową, podobną do ula chatę w znacznej odległości od reszty służby, w jego zuluskich żyłach płynęła bowiem królewska krew.
Oczekującego przed nią Seana przez kilka minut dobiegały senne pomruki i odgłosy krzątaniny. W końcu zaalarmowany okrzykami Mbejane wynurzył się na zewnątrz. Owinięty był w koc, a w dłoni trzymał starą parafinową lampę.
- Co się stało, Nkosi?
- Odchodzę, Mbejane.
- Dokąd?
- Gdzie oczy poniosą. Idziesz ze mną?
- Zabiorę tylko moje włócznie - odparł Zulus.
Kiedy dotarli do Ladyburga, stary Pye siedział jeszcze w swoim prywatnym kantorze za bankiem. Przeliczał suwereny, układając je w równych złotych stosach, a jego dłonie były delikatne niczym ręce mężczyzny dotykającego ukochanej kobiety. Kiedy Sean otworzył ramieniem drzwi, sięgnął szybko do otwartej szuflady.
- Broń nie będzie potrzebna - powiedział Sean i Pye odłożył ze wstydem pistolet.
- Wielkie nieba! Nie poznałem cię, mój chłopcze.
- Ile mam u pana na koncie? - przeciął uprzejmości Sean.
- Znasz chyba godziny otwarcia.
- Niech pan zrozumie, panie Pye. Spieszę się. Ile u pana mam? Pye wstał z krzesła i podszedł do wielkiego żelaznego sejfu.
Zasłaniając kombinację własnym ciałem, wykręcił właściwe cyfry i otworzył drzwi. Wyjął ze środka księgę rachunków i położył ją na biurku.
- Carter... Cloete... Courteney - mruczał przerzucając kartki. - Jest... Ada, Garrick, Sean. Tysiąc dwieście dziewięćdziesiąt sześć funtów osiem szylingów i osiem pensów; nie licząc należności za zeszłomiesięczne zakupy w sklepie.
- Niech pan to w takim razie zaokrągli do tysiąca dwustu. Chcę je w tej chwili. Poproszę także o pióro i papier.
- Leżą na biurku.
Sean usiadł, odsunął na bok kupki złota, umoczył pióro w kałamarzu i zaczął pisać. Kiedy skończył, spojrzał na starego Pye'a.
- Proszę, żeby pan to poświadczył.
Pye wziął kartkę papieru i przeczytał ją. Ze zdumienia opadła mu szczęka.
- Oddajesz połowę swego udziału w Theunis Kraal oraz całe bydło pierwszemu dziecku swego brata! - wybuchnął.
- Zgadza się, niech pan to poświadczy.
- Chyba oszalałeś - zaprotestował Pye. - Pozbywasz się całej fortuny. Pomyśl o tym, co robisz; pomyśl o swojej przyszłości. Miałem nadzieję, że ty i Audrey... - ugryzł się w język i dodał: - Nie bądź głupcem, człowieku.
- Proszę, niech pan to poświadczy - powtórzył Sean i Pye złożył szybko swój podpis, mrucząc coś pod nosem. - Dziękuję. - Sean wziął dokument, włożył do koperty, zapieczętował i wsadził do wewnętrznej kieszeni płaszcza.
- Gdzie są pieniądze? - zapytał.
Pye pchnął w jego stronę płócienny woreczek. Na twarzy miał wyraz niesmaku - nie zależało mu na prowadzeniu interesów z półgłówkiem.
- Przelicz - powiedział.
- Wierzę panu na słowo - odparł Sean, podpisując pokwitowanie. Minął zagrody sprzedażne i ruszył w górę skarpy drogą prowadzącą do Pietermaritzburga. U jego strzemienia biegł Mbejane, prowadząc zapasowego konia. Zatrzymali się na szczycie skarpy. Wiatr przegnał chmury i na niebie pokazały się gwiazdy. Widzieli w dole miasto. Tu i tam paliło się jeszcze w oknach światło.
"Powinienem pożegnać się z Adą" - pomyślał Sean. Spojrzał w dolinę, w stronę Theunis Kraal. Nie widać tam było żadnego światła. Dotknął listu tkwiącego w wewnętrznej kieszeni płaszcza.
- Wyślę to Garry'emu z Pietermaritzburga - powiedział głośno do siebie.
- Co mówiłeś, Nkosi? - zapytał Mbejane.
- Powiedziałem: "Czeka nas długa droga". Ruszajmy.
- Tak - zgodził się Mbejane. - Ruszajmy.

II

WITWATERSRAND

1. Z Pietermaritzburga skręcili na północ i wędrowali przez ponurą, porośniętą trawą sawannę w stronę gór. Trzeciego dnia ujrzeli sterczący na horyzoncie Drakensberg, zakrzywiony i czarny niczym ząb starożytnego rekina.
Było zimno; owinięty w swoją kaross14 Mbejane truchtał w sporej odległości za Seanem. Od wyjazdu z Pietermaritzburga zamienili ze sobą nie więcej jak kilkanaście słów. Seanowi dotrzymywały towarzystwa jego własne myśli i nie były one wesołymi kompanami. Mbejane dyskretnie nie wchodził mu w drogę. Nie miał mu za złe milczenia, człowiek bowiem, który dopiero co porzucił swoją ziemię i bydło, ma prawo być w parszywym nastroju. Zulus również nie miał powodu do radości - idąc za Seanem, zostawił w łóżku tłustą kobietę.
Otworzył swoją niewielką, sporządzoną z tykwy tabakierkę, wziął szczyptę tabaki i podsunął ostrożnie pod nos. Spojrzał na wznoszące się przed nimi góry. Leżący na nich śnieg jaśniał różowo w promieniach zachodzącego słońca. Wkrótce powinni rozbić obóz. A może tego nie zrobią. Nie sprawiało mu to różnicy.
Zmrok dawno już zapadł, ale Sean jechał dalej. Droga zawiodła ich na szczyt kolejnego wzniesienia. W dole ujrzeli światła.
"To musi być Dundee" - pomyślał Sean. Nie przynaglił konia, pozwolił mu jednak pokłusować w stronę miasteczka. Poczuł teraz w nozdrzach smolisty dym z kopalni węgla, gęsty i drapiący w gardle. Wjechali w główną ulicę. Miasto wydawało się wyludnione, jego mieszkańcy pochowali się gdzieś przed zimnem. Nie miał bynajmniej zamiaru się tu zatrzymywać - chciał rozbić obóz po drugiej stronie miasta - ale przejeżdżając obok hotelu, zawahał się. Z ciepłego wnętrza dobiegały śmiechy i głosy mężczyzn, i Sean uświadomił sobie nagle, że palce zdrętwiały mu z zimna.
- Weź mojego konia, Mbejane - powiedział. - Znajdź za miastem jakieś miejsce na obóz i rozpal ognisko, żebym mógł cię po ciemku znaleźć.
Zeskoczył z siodła i ruszył do baru. W zatłoczonej sali siedzieli przeważnie górnicy - poznał to po szarym węglowym pyle, który wżarł się w ich skórę. Przyglądali mu się obojętnie, kiedy podszedł do kontuaru i zamówił brandy. Sączył ją powoli, nie czyniąc żadnych prób przyłączenia się do toczącej się za jego plecami rozmowy.
Pijak był niedużym człowieczkiem podobnym do Góry Stołowej: niskim, kwadratowym i krępym. Musiał stanąć na palcach, żeby objąć ramieniem Seana.
- Napij się ze mną, Boetie. - Miał kwaśny nieświeży oddech.
- Nie, dziękuję. - Sean nie miał ochoty na pijackie rozmowy.
- Nie marudź, napij się - nalegał pijak; zataczając się potrącił kieliszek Seana i wylał na kontuar jego brandy.
- Zostaw mnie w spokoju. - Sean strącił z ramienia jego rękę.
- Masz coś do mnie?
- Nie. Chcę się po prostu napić w samotności.
- A może nie podoba ci się moja buzia? - Pijak przybliżył do niego swoją twarz. Seanowi wcale się nie podobała.
- Zostaw go, to porządny gość - odezwał się barman. Pijak walnął pięścią w kontuar.
- Nalej temu wielkiemu małpiszonowi drinka, Charlie. Podwójnego. Jeśli nie wypije, wleję mu go własnoręcznie do gardła.
Sean wzgardził zaofiarowanym kieliszkiem i wypił to, co zostało w jego własnym. Kiedy obrócił się ku drzwiom, pijak chlusnął alkoholem w jego twarz. Zapiekły go oczy. Uderzył napastnika w żołądek, a kiedy ten zginał się wpół, zadał kolejny cios - tym razem w twarz. Facet obrócił się i runął na podłogę z krwawiącym nosem.
- Za co go uderzyłeś? - odezwał się inny górnik, pomagając leżącemu usiąść. - Nic by cię nie kosztowało, gdybyś się z nim napił.
Sean wyczuł skierowaną przeciwko niemu wrogość; był tutaj intruzem.
- Ten chłoptaś najwyraźniej szuka guza.
- To twardy małpiszon. Ale my wiemy, jak sobie radzić z twardymi małpiszonami.
- Chodźmy, pokażemy temu draniowi, gdzie raki zimują.
Sean uderzył pijaka zupełnie bezwiednie. Przez chwilę tego żałował, ale patrząc na przepełnione nienawiścią gęby, szybko wyzbył się poczucia winy. Zniknęło także jego przygnębienie; odczuł wyraźną ulgę. To było to, czego potrzebował.
Ruszyło na niego sześciu, zwartą grupą. Szóstka to całkiem okrągła liczba. Jeden z nich trzymał w ręku butelkę i widząc to Sean zaczął się uśmiechać. Krzyczeli głośno, dodając sobie odwagi i czekając na tego, który rozpocznie walkę.
Sean zauważył kątem oka jakiś ruch i skoczył do tyłu gotów do odparcia ataku.
- Niech pan się nie denerwuje - uspokoił go głos typowego Anglika. - Przybywam zaofiarować panu moje usługi. Wydaje mi się, że ma pan całkiem sporo przeciwników i że gotów jest pan się nimi podzielić.
Człowiek, który to mówił, wstał od jednego ze stolików stojących za Seanem. Był wysoki, miał pociągłą, wyniszczoną twarz i nienagannie skrojony szary garnitur.
- Nie zamierzam się z nikim dzielić - odparł Sean.
- To cholernie nie po sportowemu - potrząsnął głową nieznajomy. - Gotów jestem odkupić od pana trzech dżentelmenów z lewej strony, jeśli poda pan rozsądną cenę.
- Niech pan przyjmie ode mnie w podarunku dwóch i uważa się za szczęściarza - odparł uśmiechając się Sean. Mężczyzna odwzajemnił jego uśmiech. Bawiąc się w uprzejmości zapomnieli prawie o grożącym im niebezpieczeństwie.
- To naprawdę bardzo miło z pańskiej strony. Pozwoli pan, że się przedstawię. Dufford Charleywood.
Anglik uniósł w lewej dłoni lekką laskę, wyciągając jednocześnie prawą rękę w stronę Seana.
- Sean Courteney - przedstawił się Sean, wymieniając z nim uścisk dłoni.
- Będziecie się w końcu bić, czy nie, wy sukinsyny? - zaprotestował niecierpliwie jeden z górników.
- Już zaraz, mój drogi, już zaraz - powiedział Duff i ruszył ku niemu lekko jak tancerz, wywijając laską. Nie wyglądała zbyt imponująco, w zetknięciu jednak z głową przeciwnika wydała odgłos, jaki słychać przy uderzeniu dobrze wymierzonej piłki w kij baseballowy.
- Jest ich już tylko pięciu - mruknął Duff. Złapał laskę za gałkę i zakręcił nią w powietrzu. Obciążona ołowiem wydała satysfakcjonujący świst. Zrobił wypad do przodu niczym szermierz i trafił drugiego górnika prosto w gardło. Facet charcząc runął na podłogę.
- Reszta należy do pana, panie Courteney - oświadczył z żalem Duff.
Sean dał nurka do przodu, rozpościerając szeroko ramiona, żeby złapać wszystkich czterech przeciwników za nogi. Po chwili usiadł na stosie ciał i zaczął rozdzielać kopniaki i uderzenia.
- Nieelegancko, bardzo nieelegancko - mruczał z dezaprobatą Duff. Wrzaski i odgłosy uderzeń stopniowo umilkły i Sean podniósł się na nogi. Krwawiła mu warga i miał naderwaną klapę u marynarki.
- Czego chce się pan napić? - zapytał Duff.
- Brandy, jeśli wolno - odparł Sean, uśmiechając się do stojącego przy barze eleganta. - Dziś wieczór nie odmówię po raz drugi drinka.
Przestępując przez leżące ciała, przeszli z kieliszkami w dłoniach do stolika Dufforda.
- Oby nam się!
- No to chlup!
Wypiwszy, przyjrzeli się sobie ze szczerym zainteresowaniem, nie zwracając najmniejszej uwagi na gramolących się wokół nich poszkodowanych.
- Jest pan w podróży? - zapytał Duff.
- Owszem. Pan również?
- Nie mam tego szczęścia. Zatrudniłem się na stałe w firmie Dundee Collieries Ltd.
- Pracuje pan tutaj? - zapytał z niedowierzaniem Sean. Duff w niczym nie przypominał górnika.
- Jestem zastępcą głównego inżyniera - kiwnął głową Charleywood. - Ale nie zabawię tutaj długo. Za bardzo drapie mnie w gardle węglowy pył.
- Czy mogę zaproponować coś, żeby go spłukać?
- Wspaniały pomysł - zgodził się Duff. Sean przyniósł kieliszki.
- Dokąd pan jedzie? - zapytał jego towarzysz.
- Wyruszając, kierowałem się na północ - odparł wzruszając ramionami Sean. - I tak już zostało.
- A skąd pan przybywa?
- Z południa - odparł krótko Sean.
- Przepraszam, nie miałem zamiaru wścibiać nosa w nie swoje sprawy - uśmiechnął się Duff. - W końcu to pan funduje, nieprawdaż?
Barman obszedł kontuar i zbliżył się do ich stolika.
- Czołem, Charlie - pozdrowił go Duff. - Domyślam się, że pragniesz otrzymać rekompensatę za zniszczone szkło i umeblowanie?
- Niech pan się o to nie kłopocze, panie Charleywood. Nieczęsto zdarza się u nas taka wspaniała rozróba. Nie przejmujemy się jedną złamaną nogą od stołu albo od krzesła, jeśli jest na co popatrzeć. Firma pokrywa koszty.
- Jesteś naprawdę wyjątkowo uprzejmy.
- Nie o tym chciałem z panem porozmawiać, panie Charleywood. Wiem, że zna się pan na skałach i w ogóle. Mam u siebie coś i chciałbym, żeby rzucił pan na to okiem. Może pan poświęcić mi chwilę?
- Chodź, Sean. Zobaczymy, co tam kryje dla nas na zapleczu Charlie. Założę się, że to jakaś piękna kobieta.
- Bynajmniej, sir - odparł poważnym tonem Charlie, prowadząc ich do pokoiku. Wziął z jednej z półek skalny okruch i wręczył go Duffowi.
- Co pan o tym myśli?
Duff ważył przez chwilę kamień w dłoni, a potem uważnie mu się przyjrzał. Miał szklisty zielony kolor i nakrapiany był białymi i ciemnoczerwonymi cętkami. Przez sam środek biegła szeroka czarna pręga.
- To jakiś konglomerat - oznajmił bez entuzjazmu Duff. - Na czym polega sekret?
- Pewien mój kumpel znalazł go po drugiej stronie gór. Mówi, że to ruda złota. Trafili ponoć na żyłę w miejscu o nazwie Witwatersrand, niedaleko Pretorii. Nie bardzo wierzę w te wszystkie plotki, bo człowiek słyszy je przez cały czas: złoto i diamenty, diamenty i złoto.
Charlie roześmiał się i wytarł ręce w fartuch.
- Tak czy owak, mój kumpel mówi, że Burowie sprzedają licencje górnicze tym, co chcą tam kopać. Pomyślałem, że po prostu to panu pokażę.
- Zabiorę tę grudkę ze sobą, Charlie, i jutro rano wypłuczę. W tej chwili ja i mój przyjaciel pijemy brandy.

2. Następnego ranka obudziły Seana zaglądające przez okno, palące promienie słońca. Otworzył oczy i szybko zamknął je z powrotem, próbując przypomnieć sobie, kim jest i gdzie się znajduje. Przeszkadzał mu ból głowy i głośny hałas - regularne chrapliwe rzężenie, które brzmiało, jakby ktoś obok niego właśnie konał. Sean otworzył oczy i powoli przekręcił głowę. Ktoś leżał w łóżku w drugim kącie pokoju. Sean poszukał pod łóżkiem buta i cisnął go w tamtą stronę; rozległo się parsknięcie i nad pościelą ukazała się głowa Duffa.
Przez sekundę przyglądał się Seanowi oczami czerwonymi jak zimowy zachód słońca, a potem opuścił delikatnie głowę na poduszkę.
- Rycz trochę ciszej, jeśli łaska - wyszeptał Sean. - Masz przy sobie ciężko chorego człowieka.
Dużo później służący przyniósł im kawę.
- Daj znać do biura, że jestem chory - rozkazał Duff.
- Już to zrobiłem. - Służący najwyraźniej dobrze znał swego pana. - Jest tu na zewnątrz taki jeden, co szuka drugiego Nkosi. - Zerknął na Seana. - Bardzo się niepokoi.
- To Mbejane. Każ mu zaczekać - powiedział Sean. Wypili w milczeniu kawę, siedząc na skraju swoich łóżek.
- Jak się tutaj znalazłem? - zapytał Sean.
- Skoro ty tego nie wiesz, chłopie, to nie wie tego nikt. - Duff wstał i przeszedł przez pokój, żeby poszukać świeżego ubrania. Był całkiem nagi i Sean zauważył, że chociaż jest szczupły jak chłopak, ciało ma pięknie umięśnione.
- Mój Boże, co ten Charlie wlał nam do brandy? - poskarżył się Duff, podnosząc z podłogi marynarkę.
Odnalazł w kieszeni skalny okruch, wyjął i rzucił na kufer służący za stół. Ubierając się, spoglądał niechętnie na kamyk, a potem podszedł w kąt pokoju, gdzie znajdowały się rzeczy, które stanowiły jego kawalerskie gospodarstwo. Pogrzebał w nich i wydobył stalowy moździerz, tłuczek oraz poobijaną czarną patelnię do wypłukiwania złota.
- Czuję się dzisiaj bardzo stary - stwierdził, po czym zaczął kruszyć kamień w moździerzu. Wysypał pokruszoną zawartość na patelnię i trzymając ją w ręku wyszedł na dwór do stojącego przy drzwiach wejściowych zbiornika z falistej blachy. Podstawił patelnię, odkręcił kran i nalał wody.
Sean wyszedł za nim i usiedli razem na schodku. Duff zaczął doświadczonym posuwistym ruchem kołysać patelnią. Pokruszony skalny pył wirował w wodzie, wylewając się za każdym nawrotem przez brzeg patelni. Po pewnym czasie Duff dolał do niej znowu wody.
Nagle Sean zauważył, że jego towarzysz zamiera w bezruchu. Z jego twarzy zniknęły ostatnie ślady kaca: zacisnął mocno usta i nie odrywał oczu od patelni.
Sean spojrzał w dół: coś błysnęło w wodzie, niczym brzuch pstrąga, który śmiga w górę, żeby złapać muchę. Poczuł, jak włosy unoszą mu się na karku, a przez ramiona przechodzi dreszcz podniecenia.
Duff szybko dolał znowu wody; po trzech kolejnych posuwistych ruchach poderwał patelnię do góry. Siedzieli bez ruchu, w milczeniu, wlepiając oczy w zakrzywiony złoty ślad na jej dnie.
- Ile masz przy sobie pieniędzy? - zapytał Duff, nie podnosząc wzroku.
- Trochę ponad tysiąc.
- Aż tyle! Wspaniale. Ja jestem w stanie zebrać około pięciuset, ale dorzucę do tego moje górnicze doświadczenie. Równe udziały - zgadzasz się?
- Tak.
- W takim razie, dlaczego tutaj jeszcze siedzimy? Idę zaraz do banku. Spotkamy się za pół godziny na skraju miasta.
- A co z twoją pracą? - zapytał Sean.
- Nienawidzę węglowego pyłu. Do diabła z moją pracą.
- A Charlie?
- To truciciel. Do diabła z nim.

3. Tej nocy rozbili obóz u stóp przełęczy w cieniu wznoszącego się nad nimi górskiego pasma. Jechali szybko przez całe popołudnie i konie były zmęczone. Skubały suchą zimową trawę wystawiając ogony do wiatru.
Mbejane rozpalił ognisko w załomie czerwonej skały i siedzieli tam skurczeni parząc kawę i starając się ukryć przed mroźnymi podmuchami górskiego wiatru, który co pewien czas unosił pióropusz iskier z ogniska. Zjedli kolację; potem Mbejane zwinął się w pobliżu ognia, naciągnął na głowę kaross i nie poruszył się aż do rana.
- Jak daleko mamy do celu? - zapytał Sean.
- Nie wiem - odparł Duff. - Jutro dotrzemy do przełęczy; potem czeka nas pięćdziesiąt albo sześćdziesiąt mil przez góry, a następnie przez wysoki płaskowyż. Może jakiś tydzień jazdy.
- Czy nie gonimy za chimerami? - Sean dolał więcej kawy do kubków.
- Będę ci mógł odpowiedzieć, kiedy się tam znajdziemy. - Duff podniósł swój kubek i schował go w dłonie. - Jedno jest pewne: ta próbka śmierdziała złotem. Jeśli jest tam więcej tego świństwa, ktoś zapewne rychło się wzbogaci.
- Może my?
- Brałem już udział w poszukiwaniach złota. Ci, którzy zjawią się pierwsi, zgarniają całą pulę. Możliwe, że kiedy tam zajedziemy, ziemia w promieniu pięćdziesięciu mil przypominać będzie grzbiet jeżozwierza: tyle będzie palików wyznaczających działki. - Duff siorbnął, łykając kawę. - Ale mamy pieniądze: to nasz as w rękawie. Jeżeli uda nam się kupić działkę, mamy kapitał, żeby na niej pracować. Jeśli zjawimy się za późno, możemy zawsze odkupić koncesję od spekulantów. A jeżeli i to nie wypali, to trudno. Zęby zdobyć złoto, nie trzeba koniecznie ryć dziury w ziemi... można założyć sklep, knajpę, przedsiębiorstwo transportowe, co tylko chcesz. Wysypał z kubka fusy.
- Z forsą w kieszeni jesteś kimś; kiedy jej nie masz, każdy może dać ci kopa w zęby. - Wyjął z kieszonki na piersi długie czarne cygaro i poczęstował nim Seana. Kiedy ten potrząsnął głową, Duff odgryzł czubek i wypluł go w ogień. Podniósł płonącą gałązkę i przypalił sobie, a potem zaciągnął się z zadowoleniem.
- Gdzie nauczyłeś się górniczego fachu? - spytał Sean.
- W Kanadzie - odparł Duff, wypuszczając z ust obłok dymu, który natychmiast porwał wiatr.
- Jeździłeś trochę po świecie?
- Żebyś wiedział, chłopie. Jest za zimno, aby spać; zamiast tego możemy pogadać. Za gwineę gotów jestem opowiedzieć ci historię mego życia.
- Najpierw opowiedz, a potem zobaczę, czy jest tyle warta! - Sean okrył ramiona kocem i czekał.
- Udzielę ci kredytu - zgodził się Duff i zawiesił dramatycznie głos. - Urodziłem się trzydzieści jeden lat temu jako czwarty i najmłodszy syn barona Roxby... nie licząc oczywiście innych, którym nie udało się dożyć wieku męskiego.
- Błękitna krew - zauważył Sean.
- Oczywiście, wystarczy spojrzeć na mój nos. Ale proszę cię, nie przerywaj. Nasz ojciec, Baron Szesnasty, chłostając batem swoje potomstwo bardzo wcześnie pozbawił nas wszelkich resztek uczucia, jakie moglibyśmy do niego żywić. Podobnie jak Henryk Ósmy, wolał dzieci w abstrakcji. Schodziliśmy mu z drogi, kiedy tylko się dało, i taka sytuacja odpowiadała świetnie wszystkim. Coś w rodzaju permanentnego zawieszenia broni.
Drogi ojczulek miał w życiu dwie wielkie pasje: konie i kobiety. W ciągu sześćdziesięciu dwu lat swego pełnego chwały żywota udało mu się zgromadzić piękną kolekcję jednych i drugich. Jego ostatnią i nie spełnioną ambicją była moja piętnastoletnia kuzynka, dziewczę, z tego, co pamiętam, całkiem urodziwe. Zabierał ją codziennie na przejażdżkę, niemiłosiernie obmacując za każdym razem, kiedy musiała wsiąść lub zsiąść z konia. Opowiadała mi o tym, krztusząc się ze śmiechu.
Niestety, koń ojca, stworzenie głęboko cnotliwe, przerwał te umizgi, kopiąc go w głowę, najprawdopodobniej w samym środku owych umizgów. Biedny ojczulek nigdy już nie wrócił do siebie. Prawdę mówiąc, to przykre doświadczenie tak go odmieniło, że w dwa dni później pochowaliśmy go przy akompaniamencie żałosnego bicia w dzwony i zbiorowego westchnienia ulgi, które wydarło się z piersi jego synów oraz sąsiadów pożenionych z jego córkami. Duff pochylił się do przodu i pogrzebał w ognisku.
- Wszystko to było bardzo przygnębiające. Właściwie każdy z moich braci mógł poinformować leżącego na łożu śmierci ojczulka, iż nasza kuzynka jest nie tylko urodziwa, ale odznacza się wspaniale rozwiniętymi rodzinnymi skłonnościami do dobrej zabawy. W końcu, któż mógł o tym wiedzieć lepiej od nas? Wiesz, jak to jest między kuzynami. Niestety ojciec nigdy się o tym nie dowiedział, co jest powodem, że do dziś nie opuszcza mnie poczucie winy... gdybym zdążył mu się zwierzyć, z pewnością umarłby szczęśliwszy. Czy cię nie nudzę?
- Nie, mów dalej. Zarobiłeś już pół gwinei - roześmiał się Sean.
- Nieoczekiwane zejście ojca nie spowodowało jednak żadnej cudownej zmiany w moim życiu. Baron Siedemnasty, mój braciszek Tom, po odziedziczeniu tytułu stał się dokładnie tak samo skąpy i niesympatyczny jak ojciec. Miałem wówczas dziewiętnaście lat i pensję zbyt skromną, by oddawać się rodzinnemu hobby. Obrastałem pleśnią w ponurym starym zamku czterdzieści mil od Londynu, w towarzystwie swoich barbarzyńskich braci, którzy hamowali rozwój mojej wrażliwej duszy... Wyjechałem z trzymaną w spoconej dłoni trzymiesięczną odprawą i dźwięczącymi w uszach słowami, którymi żegnali mnie moi bracia. Najbardziej czułe z nich brzmiało: "nie musisz do nas pisać"... Wszyscy jechali wtedy do Kanady: wydawało się to całkiem rozsądnym pomysłem. Pojechałem i ja. Zarobiłem tam pieniądze i przepuściłem je. Poznałem kobiety i również je straciłem. Wreszcie zaczęło mi doskwierać zimno.
Duffowi zgasło cygaro. Zapalił je ponownie i spojrzał na Seana.
- Panował tam taki mróz, że nie sposób było oddać moczu, żeby szron nie pokrył ptaszka. Zacząłem więc myśleć o tropikach: o zalanych słońcem białych plażach, egzotycznych owocach i nie mniej egzotycznych panienkach. Konkretne okoliczności, które skłoniły mnie w końcu do odjazdu, były zbyt bolesne, by je tutaj przypominać. Mogę co najwyżej powiedzieć, że odszedłem z zasępionym czołem. I tak oto znalazłem się w miejscu, gdzie zamarzam powoli na śmierć w towarzystwie brodatego łotra, a na odległość całodziennej jazdy konnej nie uświadczy się ani jednej egzotycznej panienki.
- Rozczulająca opowieść. I dobrze opowiedziana - pochwalił Sean.
- Jedna historia warta jest następnej... Posłuchajmy teraz o twoich strapieniach.
Uśmiech zniknął z twarzy Seana.
- Urodziłem się i wychowałem tutaj, w Natalu. Mniej więcej przed tygodniem wyjechałem z domu, również w bolesnych okolicznościach.
- Kobieta? - zapytał Duff z głębokim współczuciem.
- Kobieta - potwierdził Sean.
- Słodkie dziwki - westchnął Duff. - Jak ja je kocham.

4. Droga przez Drakensberg przypominała poskręcaną kiszkę. Z obu jej stron wznosiły się strome czarne góry, tak że prawie cały czas jechali w cieniu i oglądali słońce tylko przez kilka godzin w środku dnia. A potem góry oddaliły się i stanęli ponownie na otwartej przestrzeni.
Był to veld, rozległy pusty płaskowyż porośnięty brązową trawą, która zlewała się na horyzoncie z bezchmurnym, wyblakłym niebem. Ale otaczająca ich pustka nie zdołała osłabić tlącego w nich podniecenia; wzmagało się ono z każdym kolejnym obozem i każdą przebytą milą wijącej się jak wstęga drogi. W końcu po raz pierwszy od wielu dni zobaczyli słowo pisane. Przy rozwidleniu dróg stał - samotny niczym strach na wróble na zaoranej ziemi - drogowskaz z dwiema strzałkami. Na prawej widniał napis "Pretoria", na lewej "Witwatersrand".
- Pasmo Białych Wód - wyszeptał Sean. W tej nazwie, kiedy ją wymawiał, słychać było brzęk złotych monet - monet wartych sto milionów.
- Nie jesteśmy pierwsi - mruknął Duff. Lewe odgałęzienie drogi zryte było gęsto koleinami wozów.
- Nie ma co martwić się na zapas. - Seana ogarniała gorączka złota. - Nasze szkapy już ledwo zipią. Trzeba wykrzesać z nich resztki sił.
Na horyzoncie ukazała się zawieszona nad pustką kreska - pasmo wzgórz podobne do tych, które mieli za sobą. Wjechali na jeden z pagórków i spojrzeli w dół. Dwie granie - południowa i północna - biegły równolegle w odległości czterech mil od siebie, a w płytkiej dolinie błyszezały w promieniach słońca stawy, które dały wzgórzom nazwę.
- Spójrz na to - jęknął Sean.
Cała dolina wypełniona była wozami i namiotami; pomiędzy nimi, niby otwarte rany, widniały miejsca pozbawione trawy. Zaczęto w nich kopać rowy. Koncentrowały się one wzdłuż linii biegnącej środkiem doliny.
- Tamtędy właśnie przechodzi żyła - powiedział Duff - a my się spóźniliśmy. Wszystko już rozparcelowali.
- Skąd wiesz? - zaprotestował Sean.
- Popatrz sam, chłopie. Nic nie zostało.
- Może coś przegapili.
- Ci chłopcy niczego nie przegapią. Zjedźmy do doliny, pokażę ci. - Duff ponaglił konia i ruszyli w dół. - Spójrz tam, koło strumienia: nie marnują czasu. Postawili już młyn. Wygląda mi na czterotłuczkowy.
Zbliżyli się do jednego z większych obozowisk; przy ogniskach krzątały się kobiety, w powietrzu unosił się zapach jedzenia i Sean poczuł, jak cieknie mu do ust ślina. Mężczyźni siedzieli między wozami i czekali na kolację.
- Mam zamiar spytać jednego z tych typków, co się tutaj dzieje - powiedział Sean. Zeskoczył z siodła i podał cugle Mbejane. Duff przyglądał się z kpiącym uśmieszkiem, kiedy usiłował nawiązać rozmowę z trzema kolejnymi osobnikami. Za każdym razem upatrzona przez Seana ofiara spuszczała przed nim wzrok, mruczała coś niezrozumiale i odchodziła na bok.
- Coś jest ze mną nie tak? - spytał w końcu żałośnie. - Może się boją, że zarażę ich syfilisem?
Duff zachichotał.
- Opanowała ich gorączka złota - powiedział. - Jesteś dla nich potencjalnym rywalem. Mógłbyś zdechnąć z pragnienia i żaden z nich nawet by na ciebie nie splunął, bo być może dałoby ci to dość sił, żeby poczołgać się dalej i wykupić działkę, która uszła ich uwagi. Marnujemy tu tylko czas - dodał poważniejszym tonem. - Mamy jeszcze godzinę do zapadnięcia zmroku. Rozejrzyjmy się sami.
Ruszyli w stronę pokaleczonego rowami terenu. W wykopach widać było machających łopatami i kilofami mężczyzn - niektórzy byli szczupli i zahartowani, a u boku każdego pracował tuzin krajowców. Inni, z wielkimi wyhodowanymi za biurkiem brzuchami, pocili się i zgrzytali zębami z bólu - dłonie mieli pokryte pęcherzami, a twarze i ramiona spalone słońcem na wściekły czerwony kolor. Wszyscy witali Seana i Duffa z tą samą niechętną podejrzliwością.
Posuwali się powoli na północ. Co sto jardów, z regularnością, która przyprawiała ich o mdłości, mijali wbity w ziemię i otoczony kopczykiem kamieni palik z przymocowanym kawałkiem płótna. Na płótnie widniało nagryzmolone dużymi, koślawymi literami nazwisko właściciela i numer jego koncesji.
Wiele działek nie było jeszcze zagospodarowanych i Duff zsiadał przy nich z konia i przeszukiwał trawę, podnosząc kawałki skały. Przyglądał się dokładnie, po czym rzucał je z powrotem na ziemię. Ruszali dalej, coraz bardziej zniechęceni i zmęczeni. Rozbili obóz po zmroku na wystawionym na podmuchy wiatru wzgórzu i czekali na kawę.
- Spóźniliśmy się - oświadczył Sean, spoglądając ponuro w ogień.
- Mamy pieniądze, chłopie, nie zapominaj o tym. Większość tych dżentelmenów to bankruci: karmią się nadzieją, a nie mięsem i ziemniakami. Spójrz tylko na ich twarze - zaczyna z nich wyzierać desperacja. Żeby dotrzeć do żyły złota, trzeba mieć kapitał. Potrzebne są maszyny i pieniądze na płace, wozy i doprowadzenie wody, potrzebny jest młyn do rozdrabniania skały, a przede wszystkim potrzeba dużo czasu.
- Pieniądze na nic się nie zdadzą bez koncesji - odparł chmurnie Sean.
- Trzymaj się mnie, chłopie. Zauważyłeś, ile z tych działek jest jeszcze nie zagospodarowanych? Należą do spekulantów i założę się, że można je kupić. Zobaczysz, jak w ciągu kilku tygodni znikną stąd mali chłopcy i zostaną sami mężczyźni...
- Moim zdaniem powinniśmy się stąd zbierać. To nie jest to, czego się spodziewałem.
- Jesteś zmęczony. Prześpij się dobrze, a jutro zobaczymy, jak daleko biegnie to złoże, i zastanowimy się, co robić.
Duff zapalił cygaro i zaciągnął się; w świetle ogniska jego pociągła twarz przypominała Indianina. Siedzieli przez chwilę w milczeniu.
- Co to za hałas? - zapytał Sean. W mroku rozbrzmiewało stłumione dudnienie, niczym odgłos tam-tamów.
- Przyzwyczaisz się do tego, jeśli zostaniesz tu trochę dłużej - odparł Duff. - To dudni młyn, który widzieliśmy ze wzniesienia. Stoi o milę stąd w górę doliny; jutro rano będziemy obok niego przejeżdżać.
Następnego dnia wyruszyli w drogę jeszcze przed świtem i dojechali do młyna w słabym świetle poranka. Czarna, brzydka budowla przycupnęła na łagodnym stoku góry niczym potwór, z którym walczył niegdyś Don Kichot. Prychał dymem i wydawał z siebie metaliczne skrzypienie, a jego szczęki dudniły posępnie, przeżuwając skałę.
- Nie zdawałem sobie sprawy, że to takie duże urządzenie - powiedział Sean.
- Dokładnie takie, jak trzeba - zgodził się Duff. - I kosztuje duże pieniądze; nie dają go nikomu za darmo. Niewielu poszukiwaczy stać na sprawienie sobie takiej maszynki.
Wokół młyna kręcili się ludzie zaspokajający jego potrzeby, karmiący go skałą i krzątający się przy miedzianych stołach, na które spływały złote odchody. Jeden z pracowników podszedł do nich, żeby potraktować ich ze zwyczajną tutaj gościnnością.
- To teren prywatny - zawołał. - Niepotrzebni są nam turyści; jedźcie swoją drogą.
Był eleganckim niskim mężczyzną o okrągłej brązowej twarzy. Na głowie miał naciągnięty na uszy melonik, a pod nosem wąsik sterczący jak u foksteriera.
- Francois, ty nieszczęsna ziemna glisto - odezwał się Duff. - Jeśli będziesz zwracać się do mnie w ten sposób, skręcę ci kark.
Elegant zamrugał niepewnie oczyma i podszedł bliżej, badawczo im się przypatrując.
Duff odsunął z czoła kapelusz, żeby tamten mógł zobaczyć jego twarz.
- Duff! - zapiszczał z radością elegant. - Stary Duff! - Skoczył do przodu, żeby złapać za rękę Charleywooda, kiedy ten zeskakiwał z siodła.
Sean obserwował z rozbawieniem powitalną orgię. W końcu Duff zdołał zapanować nad sytuacją i poprowadził ku niemu niskiego Afrykanera, żeby dokonać prezentacji.
- Sean, przedstawiam ci Francois du Toit, mego starego znajomego z pól diamentów w Kimberley.
Francois przywitał się z Seanem i z powrotem zaczął powtarzać drżącym z podniecenia głosem swój refren: "Gott, jak to dobrze, że cię znowu widzę, Duff, stary przyjacielu", nie przestając przy tym klepać Charleywooda po ramieniu, mimo że ten wyraźnie przyspieszył kroku, chcąc uniknąć tych karesów. Minęło kilka kolejnych minut, zanim Francois ochłonął na tyle, żeby wykrztusić z siebie coś sensownego.
- Słuchaj, Duff, jestem właśnie w trakcie czyszczenia stołów amalgamatowych. Idź ze swoim przyjacielem do mojego namiotu. Dołączę do was za pół godziny, a tymczasem każcie mojemu służącemu, żeby wam dał śniadanie. Nie będziesz na mnie długo czekał, chłopie. Gott, jak to dobrze cię znowu widzieć.
- Twój dawny kochanek? - zapytał Sean, kiedy zostali sami. Duff roześmiał się.
- Pracowaliśmy razem w kopalni diamentów. Wyświadczyłem mu kiedyś przysługę; wyciągnąłem go ze złamanymi nogami z zasypanego chodnika. To porządny facet, a fakt, że go spotkaliśmy, jest Przysłowiowym spełnieniem się naszych modlitw. Nikt nie potrafi nam Powiedzieć więcej o tych złożach.
Francois przybiegł do namiotu na długo przed upływem obiecanej półgodziny i podczas śniadania Sean był niemym świadkiem rozmowy, w której każda wymiana zdań zaczynała się od "Pamiętasz, jak...?" albo "Co słychać u takiego a takiego?"
Po jakimś czasie wymietli do czysta talerze i nalali sobie kawy.
- Co tutaj porabiasz? - zapytał Duff. - Czy to twój własny sprzęt?
- Nie, wciąż pracuję dla Kompanii.
- Chyba nie u tego sukinsyna Hradsky'ego? - Na twarzy DuffaJ pojawiło się udawane przerażenie. - To... to... by było okro... okro... okropne - powiedział udając, że się jąka.
- Przestań, Duff - Francois wyglądał na przestraszonego. - Nie rób tego. Chcesz, żebym stracił pracę?
- Norman Hradsky i Pan Bóg są sobie w zasadzie równi - wyjaśnił Seanowi Duff - ale w tej części świata to Pan Bóg odbiera polecenia od Hradsky'ego.
- Przestań, Duff. - Francois był ciężko przerażony, ale Charleywood ciągnął niewzruszenie dalej.
- Organizacja, za pomocą której Hradsky sprawuje swoją boską władzę, nosi miano "Kompanii" i nikt nie wymawia tutaj tego słowa inaczej jak pełnym szacunku szeptem. Jej nazwa urzędowa brzmi jednak "Południowoafrykańska Kompania Ziemska i Wydobywcza". Wiesz już chyba, o co chodzi?
Sean kiwnął z uśmiechem głową.
- Hradsky to wyjątkowy sukinsyn, a na dodatek jąkała - dodał Duff.
Tego było już za wiele. Francois pochylił się i złapał Duffa za ramię.
- Proszę cię, człowieku. Mój służący rozumie po angielsku.
Skończ z tym.
- A więc Kompania pojawiła się na tych polach. No, no, to znaczy, że tutejsze złoża muszą być całkiem duże - zadumał się Duff i Francois z ulgą podążył za nim na bezpieczniejsze grunty.
- O tak! Poczekaj tylko, to zobaczysz. Przy tych złożach nasze diamenty wydadzą ci się odpustowymi świecidełkami.
- Opowiedz coś więcej - domagał się Duff.
- Tutejsze złoża nazywają Zgniłą Żyłą, Żyłą Kwarcową albo Żyłą Heidelberga, ale w rzeczywistości są tutaj trzy żyły, nie jedna. Biegną obok siebie, jak warstwy kremu w torcie.
- Wszystkie złotonośne? - zapytał szybko Duff i Francois potrząsnął głową. W oczach zapaliły mu się ogniki; mówienie o złocie i jego wydobyciu sprawiało mu wyraźną przyjemność.
- Nie. Możesz zapomnieć o Żyle Zewnętrznej: są tam tylko ślady. Potem jest Żyła Główna - ta jest trochę lepsza, szeroka miejscami na sześć stóp. Można tam czasami znaleźć coś wartościowego, ale generalnie jest nierówna.
Francois pochylił się z ożywieniem; ogarniające go podniecenie sprawiało, że mówił z coraz wyraźniejszym twardym akcentem Afrykanera.
- Najlepsza jest żyła, która biegnie najniżej, nazywamy ją Żyłą Przewodnią. Ma tylko parę cali grubości i miejscami zupełnie zanika, ale jest bogata. Złoto siedzi w niej niczym śliwki w puddingu. Jest bogata, Duff, powiadam ci, bogata, nie uwierzysz, dopóki sam tego nie zobaczysz.
- Wierzę ci - odparł Duff. - A teraz powiedz, w jaki sposób mógłbym uszczknąć coś z tej Żyły Przewodniej dla siebie.
Francois natychmiast otrzeźwiał; coś przesłoniło jego oczy zakrywając światło, które paliło się tam jeszcze przed chwilą.
- Nie ma nic. Nic nie zostało - powiedział ostrożnie. - Wszystko rozparcelowali, przyjechałeś za późno.
- Takie buty - mruknął Duff i w namiocie zapadła grobowa cisza. Francois kręcił się na stołku, gryząc koniuszki wąsów i wpatrując się smętnie w swój kubek. Duff i Sean czekali w milczeniu; oczywiste było, że Francois zmaga się sam ze sobą, że walczą w nim dwie lojalności. Otworzył usta i zaraz je zamknął, potem podmuchał na kawę, żeby ją ostudzić. Z kubka uniósł się obłok pary.
- Masz jakieś pieniądze? - zapytał z nieoczekiwaną gwałtownością.
- Mam - odparł Duff.
- Pan Hradsky pojechał do Kapsztadu po pieniądze. Ma listę stu czterdziestu działek, które kupi po swoim powrocie... - Francois przerwał, gnębiony poczuciem winy. - Mówię ci to tylko dlatego, że mam wobec ciebie dług wdzięczności.
- Tak, wiem o tym - odparł cicho Duff. Francois nabrał głośno powietrza i mówił dalej:
- Na samym początku listy pana Hradsky'ego jest kilka koncesji, które należą do kobiety. Ona chce je sprzedać, a są to najbardziej obiecujące działki na całym polu.
- Tak? - dodał mu odwagi Duff.
- Ta kobieta założyła jadłodajnię mniej więcej dwie mile stąd, Przy brzegu Natal Spruit. Nazywa się pani Rautenbach, podaje całkiem dobre żarcie. Możecie tam pójść coś przekąsić.
- Dzięki, Francois.
- Byłem ci to winien - burknął Afrykaner, a potem szybko odzyskał humor i zachichotał. - Z pewnością ci się spodoba, Duff, to piękna kobieta.
Sean i Duff pojechali zjeść lunch u pani Rautenbach. Jadłodajnia mieściła się w nie pomalowanym, obitym falistą blachą budynku o drewnianej konstrukcji. Na umieszczonym nad werandą szyldzie; widniał napis ze złotych i czerwonych liter: "Hotel u Candy. Pierwszorzędna kuchnia. Bezpłatne toalety. Pijacy i konie wstępu nie mają. Własność pani Candelli Rautenbach".
Zmyli z siebie kurz w stojącej na werandzie emaliowanej miednicy, i wytarli bezpłatnym ręcznikiem i uczesali, przejrzawszy się w także bezpłatnym, wiszącym na ścianie lustrze.
- Jak wyglądam? - zapytał Duff.
- Cudownie - odparł Sean - za to gorzej pachniesz. Kiedy się ostatni raz kąpałeś?
Weszli do jadalni, która, jak stwierdzili, była prawie pełna. Tylko przy przeciwległej ścianie stał jeden wolny stolik. W gorącym wnętrzu unosił się gęsty tytoniowy dym i zapach kapusty. Brodaci zakurzeni mężczyźni śmiali się i głośno krzyczeli albo pojadali w milczeniu, zaspokajając pierwszy głód. Sean i Duff usiedli przy stoliku i zaraz podeszła do nich kolorowa kelnerka.
- Co podać? - zapytała. Na sukience pod pachami miała plamy potu.
- Możemy dostać kartę?
Dziewczyna spojrzała na Duffa lekko rozbawiona.
- Dzisiaj mamy stek i tłuczone ziemniaki, a na deser pudding.
- Niech będzie - zgodził się Duff.
- Na pewno nie dostanie pan nic innego - zapewniła goj dziewczyna i poczłapała z powrotem do kuchni.
- Obsługa niczego sobie - ucieszył się Duff. - Możemy tylko mieć nadzieję, że jedzenie i właścicielka są na tym samym wysokim poziomie.
Mięso było trochę twarde, ale dobrze doprawione, a kawa mocna i słodka. Jedli ze smakiem. Nagle Sean, siedzący twarzą do drzwi kuchennych, zatrzymał widelec w połowie drogi do ust. Po sali przeszedł szmer.
- A oto właścicielka - powiedział Sean.
Candy Rautenbach była wysoką jasną blondynką o błyszczących włosach i nieskazitelnej, nordyckiej cerze, której nie zdążyło jeszcze spalić słońce. Miała czym oddychać, a także na czym siedzieć i świetnie zdawała sobie z tego sprawę. Fakt, że oczy wszystkich wlepione są w jej biust i tylną część ciała, wcale nie wprawiał jej w zakłopotanie. Zamierzyła się groźnie trzymaną w dłoni warząchwią w stronę pierwszej ręki, która wysunęła się, żeby uszczypnąć ją w tyłek i ręka zniknęła, a Candy uśmiechnęła się słodko i ruszyła w obchód między stolikami. Od czasu do czasu zatrzymywała się, wymieniając kilka zdań z którymś z gości i widać było, że wielu tych samotnych mężczyzn przychodzi tutaj nie tylko po to, żeby się dobrze najeść. Wpatrywali się w nią jak w obrazek, uśmiechając z zadowoleniem, kiedy się do nich odezwała. W końcu doszła do Seana i Duffa. Wstali z krzeseł, a Candy otworzyła szeroko oczy ze zdumienia.
- Proszę, siadajcie, panowie. - Ujęła ją ich grzeczność. - Jesteście tutaj chyba nowi.
- Jesteśmy tu od wczoraj - odparł, uśmiechając się do niej Duff. - A sposób, w jaki przyrządza pani stek, sprawił, że poczułem się znowu jak w domu.
- Skąd panowie przyjechali?
W oczach Candy zapaliło się coś więcej niż tylko profesjonalne zainteresowanie.
- Przyjechaliśmy z Natalu, żeby się rozejrzeć. To jest pan Courteney. Chciałby zainwestować gdzieś swoje pieniądze i sądzi, że tutejsze kopalnie mogłyby stanowić odpowiednią lokatę dla pewnej części jego kapitału.
Seanowi o mało nie opadła szczęka ze zdumienia, natychmiast jednak przybrał stosowną minę wielkiego finansisty.
- Ja nazywam się Charleywood - ciągnął dalej Duff. - Doradzam panu Courteneyowi w sprawach dotyczących kopalni.
- Miło mi panów poznać. Jestem Candy Rautenbach. Widać było, że prezentacja wywarła na niej wrażenie.
- Czy nie zechciałaby pani przysiąść się do nas na chwilę, pani Rautenbach? - zapytał Duff wysuwając krzesło i Candy zawahała się.
- Muszę teraz zajrzeć do kuchni. Może trochę później.
- Czy zawsze tak gładko kłamiesz? - zapytał z podziwem Sean, kiedy zostali sami.
- Nie powiedziałem nic nieprawdziwego - bronił się Duff.
- Nie, ale w jak piękne słówka potrafisz przybrać prawdę! Jak, u diabła, mam grać rolę, którą dla mnie wymyśliłeś?
- Nauczysz się z tym żyć, nie bój się. Po prostu rób mądrą minę i trzymaj gębę na kłódkę - poradził Duff. - A swoją drogą, co o niej sądzisz?
- Smakowita - odparł Sean.
- Warto by ją wziąć na ząb - zgodził się Duff.
Po powrocie Candy Duff prowadził z nią przez chwilę lekką pogawędkę o sprawach ogólnych. Kiedy jednak zaczęła zadawać konkretne pytania, rychło okazało się, że jej wiedza na temat geologii i kopalnictwa znacznie przekracza przeciętne wiadomości. Duff zagadnął ją o to.
- Bawił się tymi sprawami mój mąż. Nauczyłam się od niego - potwierdziła. Sięgnęła do jednej z kieszonek swojej bluzki w biało-niebieską kratkę i wyjęła stamtąd garść minerałów. Położyła je przed Duffem. - Może pan je nazwać? - zapytała. Był to jawny test. Chciała ocenić wartość Duffa.
- Kimberlit. Serpentyn. Skaleń. - Duff odsunął próbki w jej stronę i Candy wyraźnie się odprężyła.
- Tak się składa, że mam kilka działek wzdłuż Żyły Heidelberga. Być może pan Courteney chciałby rzucić na nie okiem. Prawdę mówiąc, jestem właśnie w trakcie negocjacji z Południowoafrykańską Kompanią Ziemską i Wydobywczą, która bardzo interesuje się tymi terenami.
W tym momencie Sean wniósł swój jedyny, ale cenny wkład w toczącą się dyskusję.
- No, no - pokiwał mądrze głową. - Poczciwy stary Norman. Candy była wstrząśnięta - niewiele osób było z Hradskym na ty.
- Czy jutrzejszy ranek będzie panu odpowiadał? - zapytała.

5. Tego samego popołudnia kupili namiot od rozgoryczonego kopacza, który porzucił robotę na kolei i przywędrował do Witwatersrandu z Natalu, a teraz potrzebował pieniędzy, żeby mieć za co wrócić do domu. Rozbili obóz niedaleko hotelu i zanurzyli się w Natal Spruit, żeby zażyć zbyt długo odkładanej kąpieli. Wieczorem urządzili sobie skromną uroczystość przy wypełnionej do połowy butelce brandy, którą Duff wydobył z torby przy siodle, a nazajutrz rano Candy zabrała ich na swoje działki. Miała ich dwadzieścia, ulokowanych dokładnie wzdłuż Żyły Kwarcowej. Zaprowadziła ich na miejsce, w którym żyła wychodziła na powierzchnię.
- Zostawiam teraz panów, żebyście się rozejrzeli. Jeśli będziecie zainteresowani, przyjdźcie do hotelu i porozmawiamy. A teraz muszę was opuścić, czekają na mnie głodne gęby do wykarmienia.
Duff odprowadził Candy do jej konia. Szarmancko służył jej ramieniem, kiedy szła po pokrytej wertepami ziemi, i pomógł usiąść w siodle, w sposób, którego musiał się chyba nauczyć od swego ojca. Nie odrywał od niej wzroku, kiedy odjeżdżała, a potem zawrócił do Seana. Był w siódmym niebie.
- Stąpaj pan ostrożnie, panie Courteney. Stawiaj nogi z szacunkiem, bo tu właśnie, pod twoimi stopami, leży nasza fortuna.
Biegali po całym terenie, Sean przypominający wesołego ogara, a Duff zataczający niespokojne kręgi niczym głodny tygrys. Sprawdzili wywieszki przy palikach, obeszli granice działek i wypełnili kieszenie próbkami skał, po czym wrócili konno do namiotu. Duff wziął swój tłuczek, moździerz i patelnię i zeszli na brzeg Natal Spruit, gdzie przez całe popołudnie kruszyli i płukali skałę. Kiedy sprawdzili ostatnią próbkę, Duff wydał swoją opinię.
- Jest tutaj złoto. Moim zdaniem, jego wydobycie powinno się opłacać. Próbki nie są nawet w przybliżeniu tak bogate, jak kamyk, który wypłukaliśmy w Dundee, ale tamten musiał pochodzić z Żyły Prowadzącej. - Urwał na chwilę i popatrzył poważnie na Seana. - Myślę, że warto spróbować. Jeśli jest tam pod spodem Żyła Prowadząca, dojdziemy do niej, nie tracąc w tym czasie pieniędzy na obróbkę Żyły Głównej.
Sean podniósł tłuczek i wypłukał go w strumieniu. Po raz pierwszy doznał owego uczucia charakterystycznego dla gorączki złota - gdy dreszcz podniecenia przeradza się w depresję, kiedy w jednej chwili człowiek czuje się panem stworzenia, a w następnej zapada głęboko w ciemność. Żółte okruchy na patelni wydawały mu się żałośnie nieduże i nędzne.
- Przyjmijmy, że masz rację i że namówimy Candy do sprzedaży tych działek. I co dalej? Ten czterotłuczkowy młyn wygląda mi na diabelnie skomplikowane i drogie urządzenie. Nie kupisz takiej rzeczy w pierwszym lepszym sklepie z żelastwem.
Duff uśmiechnął się krzywo i poklepał go po ramieniu.
- Nie masz się czego obawiać, dopóki opiekuje się tobą wujek Duff. Candy sprzeda swoje działki - wystarczy, że jej dotknę, a drży jak osika. Za dzień albo dwa będzie jadła mi z ręki. A co się tyczy młyna... Zaraz po przyjeździe do tego kraju poznałem pod Kapsztadem bogatego farmera, którego życiową ambicją było posiadanie własnej kopalni złota. Wybrał górskie pasmo, które, zgodnie z jego nie kwestionowaną przez nikogo wiedzą hodowcy winorośli, stanowiło idealne miejsce na postawienie owej kopalni. Zatrudnił mnie do jej Prowadzenia, kupił najnowocześniejszy i najdroższy młyn, jaki udało mu się znaleźć, i szykował się do zalania rynku metali wartościowych swoim złotem. Po sześciu miesiącach, podczas których przepuściliśmy Przez żarna olbrzymie ilości kwarcu, iłu i ziemi, uzyskując przy tym tyle złota, ile z łatwością można by pomieścić w mysim uchu, bynajmniej go przy tym nie zatykając, entuzjazm mojego chlebodawcy jakby trochę zmalał. Podziękował mi za moje nieocenione usługi i zamknął cały cyrk. Opuściłem go, udając się do kopalni diamentów. Podobno cała maszyneria wciąż tam leży, czekając na pierwszego kupca, który wyłoży kilkaset funtów.
Duff podniósł się i ruszyli razem w stronę namiotu.
- Najpierw jednak załatwmy to, co najważniejsze. Czy zgadzasz się, bym prowadził dalej negocjacje z panią Rautenbach?
- Tak sądzę. - Sean był teraz trochę lepszej myśli. - Ale czy jesteś pewien, że twoje zainteresowanie panią Rautenbach wynika wyłącznie z faktu, że chcesz nabyć od niej te działki?
Duff był zbulwersowany.
- Niech ci nawet przez myśl nie przejdzie, że mam na uwadze coś więcej niż interesy naszej spółki. Nie uważasz chyba, że zwierzęca chuć może mieć jakikolwiek wpływ na to, co robię?
- Skądże znowu - zapewnił go Sean. - Mam nadzieję, że okażesz dość hartu ducha, żeby przez to przejść.
Duff roześmiał się.
- Skoro już o tym mowa - powiedział - sądzę, że nadszedł odpowiedni moment, abyś poczuł nagłe dolegliwości żołądkowe i udał się do łóżka. Od tej chwili, aż do podpisania umowy, twój chłopięcy czar nie na wiele się nam przyda. Powiem Candy, że upoważniłeś mnie do występowania w twoim imieniu.
Duff przyczesał loki, założył ubranie, które uprał dla niego Mbejane, i oddalił się drogą prowadzącą do hotelu Candy. Czas wolno płynął Seanowi; pogadał trochę z Mbejane, napił się kawy, a potem, kiedy zaszło słońce, wrócił do namiotu. Zaczął czytać przy świetle lampy naftowej jedną z należących do Duffa książek, ale nie potrafił skupić się na lekturze - przed oczyma miał ciągle jasne włosy Candy. Gdy usłyszał skrobanie o płócienne drzwi namiotu, poderwał się z niejasną nadzieją, że to ona. Może postanowiła przyjść do niego sama i prowadzić dalsze negocjacje bez pośredników. Niestety, była to kolorowa dziewczyna z hotelu; jej kręcone czarne włosy nie potrafiły pobudzić jego wyobraźni.
- Madame mówi, że przykro jej z powodu pańskiej choroby. Kazała, żeby pan łyknął dwie łyżki tego - dodała, podając Seanowi butelkę rycyny.
- Powiedz swojej pani, że bardzo jej dziękuję - odparł Sean biorąc do ręki lekarstwo i zasuwając z powrotem płachtę.
- Madame kazała mi zaczekać i upewnić się, że łyknął pan dwie pełne łyżki. Mam zabrać butelkę z powrotem i pokazać jej, ile pan wypił.
Sean poczuł, jak kurczy mu się żołądek. Popatrzył na kolorową dziewczynę, stojącą rezolutnie przed wejściem do namiotu, zdecydowaną wykonać otrzymane polecenia. Pomyślał o spełniającym swe męskie obowiązki Duffie - nie mógł okazać się od niego gorszy. Przełknął z zamkniętymi oczyma gęstą, oleistą ciecz, po czym wrócił do swojej książki. W nocy spał niespokojnie, budząc się co pewien czas i spoglądając na puste posłanie po drugiej stronie namiotu. Lekarstwo wygnało go na dwór o wpół do trzeciej w nocy. Spojrzał gniewnie na skulonego przy ognisku Mbejane. Jego regularne, spokojne pochrapywanie wydało mu się wykalkulowaną kpiną. Wysoko na wzgórzu zawył żałośnie szakal, wyrażając dokładnie miotające Seanem uczucia. Zimny wiatr owiewał jego nagie pośladki.
Duff wrócił o świcie. Sean od dawna już nie spał.
- No i jak poszło? - zapytał. Duff ziewnął.
- W pewnym momencie zacząłem wątpić, czy jestem w wystarczającym stopniu mężczyzną. Niemniej jednak cała sprawa zakończyła się pomyślnie, ku satysfakcji obu zainteresowanych stron. Co za kobieta!
Ściągnął koszulę i Sean zobaczył, że ma podrapane plecy.
- Dała ci może trochę rycyny? - zapytał z goryczą.
- Przepraszam cię za to - uśmiechnął się do niego ze współczuciem Duff. - Próbowałem jej to wyperswadować, naprawdę. Ma silnie rozwinięte uczucia macierzyńskie. Bardzo się martwiła twoimi dolegliwościami.
- Nie odpowiedziałeś dotąd na moje pytanie. Czy poczyniłeś jakieś postępy w sprawie działek?
- Ach, o to ci chodzi... - Duff naciągnął koc pod samą szyję. - Załatwiliśmy to na samym początku negocjacji. Przyjmie zaliczkę w wysokości dziesięciu funtów za każdą działkę i da nam prawo pierwokupu całości za dziesięć tysięcy w ciągu najbliższych dwu lat. Ustaliliśmy to podczas kolacji. Pozostały czas poświęciliśmy, jeśli można tak powiedzieć, na szlifowanie detali. Jutro po południu... a raczej dzisiaj po południu ty i ja pojedziemy do Pretorii i znajdziemy prawnika, żeby sporządził umowę, którą damy jej do podpisania. A teraz potrzebuję trochę snu. Obudź mnie na lunch. Dobranoc, chłopie.
Nazajutrz wieczorem Duff i Sean przywieźli z Pretorii umowę. Był to imponujący, czterostronicowy dokument, w którym roiło się od sformułowań typu "wysokie umawiające się strony" i "o tyle, o ile". Candy zaprowadziła ich do swojej sypialni i usiedli, wiercąc się niespokojnie, podczas gdy ona przeczytała dwukrotnie tekst.
- Wydaje się w porządku - powiedziała, podnosząc w końcu oczy znad kartki - ale jest jeszcze pewien drobiazg.
Seanowi zrzedła mina. Nawet Duff nie uśmiechał się już z taką pewnością siebie. Jak na razie wszystko przebiegało zbyt gładko.
Candy zawahała się i Sean spostrzegł z lekkim zaskoczeniem, że na jej twarzy pojawił się rumieniec. Przyjemnie było popatrzeć na brzoskwiniowe policzki nabierające koloru dojrzałego jabłka. Przyglądali się temu z zainteresowaniem. Napięcie wyraźnie opadło.
- Chciałabym, żeby kopalnia nazwana została moim imieniem. Z ust o mało nie wydarł im się okrzyk ulgi.
- Wspaniały pomysł! Co powiesz na Kopalnię Rautenbacha? Candy potrząsnęła głową.
- Wolałabym, żeby ta nazwa mi go nie przypominała. Nie chcę go w to mieszać.
- Doskonale... nazwijmy ją w takim razie Candy Deep15 - zaproponował Duff. - Może trochę przedwcześnie, bo jesteśmy wciąż na powierzchni, ale trzeba być optymistą.
- Tak, to urocza nazwa - odparła z entuzjazmem Candy, znowu się czerwieniąc, tym razem z radości. Podpisała dokument, a Sean otworzył z hukiem szampana, którego Duff kupił w Pretorii.
- Za Candy i Candy Deep - wzniósł toast Duff, kiedy stuknęli się kieliszkami - oby z każdym mijającym dniem pierwsza stawała się coraz słodsza, a druga coraz głębsza.

6. Będziemy potrzebować siły roboczej. Na początek dziesięciu krajowców. To twoje zadanie, Sean - oznajmił Duff następnego ranka przy śniadaniu, które jedli przed namiotem. Sean kiwnął głową.
- Zaraz każę się tym zająć Mbejane - powiedział, przełknąwszy bekon. - Sprowadzi nam odpowiednią liczbę Zulusów, nawet jeśli będzie musiał im wetknąć w tyłek włócznię.
- To dobrze. Tymczasem my pojedziemy znowu do Pretorii, żeby kupić podstawowe wyposażenie. Kilofy, łopaty, dynamit i tak dalej. - Duff otarł usta i nalał sobie kawy do filiżanki. - Pokażę ci, jak usuwać wierzchnią warstwę ziemi i sypać rudę na hałdy. Wybierzemy miejsce na młyn, a potem zostawię cię na jakiś czas i pojadę do Kraju Przylądkowego odwiedzić mojego przyjaciela farmera. Jeśli Bóg i pogoda pozwolą, nasz młyn będzie tutaj drugi z kolei.
Przywieźli rzeczy zakupione w Pretorii małym wozem zaprzężonym w woły. Mbejane dobrze wywiązał się ze swego zadania. Przy namiocie czekało na Seana dwunastu ustawionych w szeregu Zulusów, obok których, niczym pilnujący stada owczarek, stał z wesołą miną Mbejane. Sean przeszedł wzdłuż szeregu, pytając każdego o imię i żartując z nimi w ich własnym języku.
- Jak cię zwą? - zapytał ostatniego.
- Na imię mam Hlubi, Nkosi.
- Jeśli będziesz dla mnie pracować, niedługo urodzisz - powiedział Sean, wskazując na jego pokaźny brzuch wylewający się spod przepaski na biodrach.
Wybuchnęli radosnym śmiechem i Sean uśmiechnął się do nich ciepło: dumni, prości ludzie, wysocy i świetnie umięśnieni, kompletnie bezbronni wobec dobrze wymierzonego żartu. Przez chwilę mignęła mu przed oczyma góra w Zululandzie, rozciągające się u jej stóp pole bitwy i muchy rojące się w pustych, rozprutych brzuchach. Zamrugał oczyma, oddalając od siebie ten obraz.
- Zatem niech będzie - zawołał, przekrzykując ich śmiech. - Sześć pensów dziennie i całodzienne wyżywienie: tyle, ile zdołacie zjeść. Zgadzacie się u mnie pracować?
Odpowiedzią był chóralny okrzyk zgody. Zulusi wdrapali się na wóz, a Sean i Duff zawieźli ich do Candy Deep. W drodze śmiali się i gadali niczym jadące na piknik dzieci.
W ciągu następnego tygodnia Duff nauczył Seana posługiwać się dynamitem, wyjaśnił, gdzie chce wykopać pierwsze rowy, i zaznaczył miejsce na młyn i hałdę. Przenieśli namiot na teren kopalni i pracowali po dwanaście godzin dziennie. Wieczorem jechali do hotelu Candy, żeby się solidnie najeść, a potem Sean wracał sam do namiotu. Był tak zmęczony, że prawie nie zazdrościł Duffowi komfortu sypialni Candy; wprost przeciwnie, podziwiał jego wigor. Każdego ranka wypatrywał u swego partnera oznak zmęczenia, ale chociaż twarz Duffa była tak samo pociągła i wychudła jak zawsze, oczy miał jasne, a krzywy uśmiech tchnął wesołością.
- Nie mam pojęcia, jak ty to wszystko wytrzymujesz - powiedział mu Sean w dniu, w którym skończyli wytyczać miejsce na młyn.
- Lata praktyki, chłopie - mrugnął do niego Duff. - Ale mówiąc między nami, podróż do Kapsztadu będzie długo oczekiwanym odpoczynkiem.
- Kiedy wyjeżdżasz? - zapytał Sean.
- Myślę, że z każdym mijającym dniem narażamy się na to, iż ktoś nas ubiegnie. Sprzęt górniczy będzie teraz na wagę złota.
A ty zaczynasz sobie już całkiem dobrze radzić. Jakie jest twoje zdanie?
- To samo chodzi mi po głowie - przyznał Sean. Wrócili do namiotu i zasiedli na polowych krzesłach, mając przed sobą widok na całą dolinę. Przed tygodniem wokół hotelu Candy stało może ze dwa tuziny wozów - teraz było ich co najmniej dwie setki, a z miejsca, gdzie siedzieli, mogli zobaczyć osiem albo dziewięć innych obozowisk; niektóre były większe od tego, które otaczało hotel. Obok płóciennych namiotów stawały budynki z drzewa i falistej blachy, a cała równina poprzecinana była polnymi drogami, którymi poruszali się bez żadnego określonego celu jeźdźcy na koniach i toczyły się wozy.
Bezustanny ruch, chmury kurzu wznoszone przez ludzi i zwierzęta, rozlegające się od czasu do czasu wybuchy dynamitu wzdłuż głównego złoża - wszystko to wzmagało nastrój podniecenia i oczekiwania, wiszący nad całą doliną.
- Wyjadę jutro rano o brzasku - postanowił Duff. - Dziesięć dni zajmie mi jazda konno do stacji kolejowej w Colesbergu, a dalsze cztery podróż na miejsce. Przy odrobinie szczęścia powinienem wrócić za dwa miesiące. - Obrócił się na krześle i spojrzał Seanowi prosto w oczy. - Po zapłaceniu Candy jej dwustu funtów i opłaceniu wydatków w Pretorii, zostało mi tylko mniej więcej sto pięćdziesiąt funtów. Kiedy już dostanę się do Paarl, będę musiał wyłożyć trzysta albo czterysta funtów na młyn, a potem wynająć dwadzieścia lub trzydzieści wozów, żeby go tutaj dostarczyć... powiedzmy, że po doliczeniu niezbędnej rezerwy na nieoczekiwane wydatki potrzebować będę ośmiuset funtów.
Sean spojrzał na niego. Znał tego człowieka zaledwie parę tygodni. Osiemset funtów stanowiło średnią trzyletnią pensję. Afryka to rozległy kontynent i człowiek mógł się tu łatwo rozpłynąć w powietrzu. Nie powiedział jednak nic. Rozpiął pasek, rzucił go na stół i odwiązał sakiewkę.
- Pomóż mi przeliczyć pieniądze - poprosił.
- Dzięki - odparł Duff i nie miał bynajmniej na myśli pieniędzy. Zaufanie, o które jeden z nich zwrócił się tak bezpośrednio, a drugi tak spontanicznie okazał, ostatecznie scementowało ich przyjaźń.

7. Po wyjeździe Duffa Sean eksploatował bez litości siebie i swoich ludzi. Zdjęli wierzchnią warstwę ziemi ze złoża i odsłonili je na całej długości działek należących do Candy, a potem wgryźli się w rudę i zaczęli ją gromadzić na hałdzie obok miejsca, w którym miał
stanąć młyn. Wciąż nie mogli natrafić na ślad Żyły Prowadzącej, ale Sean mało miał czasu, żeby się tym przejmować. Wieczorami wskakiwał do łóżka i odsypiał zmęczenie aż do chwili, kiedy kolejny świt wzywał go z powrotem do pracy. W niedzielę jeździł do namiotu Francois i rozmawiali o górnictwie i lekarstwach. Francois miał olbrzymią skrzynię patentowanych leków oraz książkę pod tytułem "Lekarz domowy". Własne zdrowie stanowiło jego główne hobby i leczył się jednocześnie na trzy poważne choroby. Chociaż zdarzały mu się chwile niewierności, jego prawdziwą miłością była cukrzyca. Poświęcona tej chorobie stronica "Lekarza domowego" była wytarta i poplamiona od dotyku jego palców. Mógł recytować symptomy z pamięci i stwierdzał u siebie wszystkie. Kolejną jego wybranką była gruźlica kości: poruszała się z przerażającą szybkością po całym ciele Afrykanera, przerzucając się w czasie krótszym niż tydzień z biodra na nadgarstek. Mimo podupadającego zdrowia Francois był jednak prawdziwym górniczym ekspertem i Sean bezwstydnie wykorzystywał jego wiedzę. Cukrzyca Francois nie była widać taka groźna, gdyż podczas każdego z tych niedzielnych posiedzeń wysuszali do spółki z Seanem butelkę brandy.
Od hotelu Candy Sean trzymał się z daleka - te błyszczące jasne włosy i brzoskwiniowa cera były dla niego zbyt wielką pokusą. Nie chciał narazić na szwank świeżej przyjaźni z Duffem przez kolejny niefortunny romans; zamiast tego całą energię wyładowywał w wykopach Candy Deep.
Każdego ranka wyznaczał swoim Zulusom pracę na cały dzień, zawsze trochę większą niż poprzedniego dnia. Pracowali ze śpiewem na ustach i bardzo rzadko zdarzało się, by robota nie została wykonana do zmierzchu. Dnie zlewały się ze sobą i przekształcały w tygodnie, a te, niczym mnożąca się ameba, przepoczwarzały w miesiące. Wyobraźnię Seana coraz częściej nawiedzał obraz Duffa zabawiającego się za jego osiemset funtów z kapsztadzkimi dziewczętami. Któregoś dnia wypuścił się parę mil na południe drogą prowadzącą do Kapsztadu, rozpytując o Duffa wszystkich podróżnych, których spotkał, a kiedy dał w końcu za wygraną i wrócił, pierwsze kroki skierował do jednej z knajp, szukając kogoś, na kim mógłby się wyładować. Znalazł wielkiego, żółtowłosego niemieckiego górnika, który zgodził się wyświadczyć mu tę grzeczność. Wyszli na dwór i przez całą godzinę okładali się pięściami pod przejrzystym, nocnym niebem Transwalu, otoczeni kręgiem uszczęśliwionych gapiów. A potem razem z Niemcem wrócili do baru, uścisnęli sobie krwawiące prawice, wypili za dozgonną przyjaźń i Sean wrócił do Candy Deep, wyegzorcyzmowawszy na jakiś czas swego demona.
Następnego popołudnia pracował przy północnej granicy działek; do tej pory wgryźli się w ziemię na głębokość około piętnastu stóp i w każdej chwili spodziewali się dotrzeć do złoża. Sean skończył właśnie zaznaczać miejsca, w których należało umieścić dynamit. Zulusi stali wokół niego zażywając tabaki i popluwając w dłonie przed kolejnym atakiem na skałę.
- Do roboty, nicponie ze spiczastymi uszami. Co to jest, zebranie związkowe? - zabrzmiał nad ich głowami znajomy głos. Znad wykopu spoglądał na nich Duff. Sean wygramolił się na górę i złapał go w niedźwiedzi uścisk. Duff wyszczuplał, policzki pokryte miał bladym zarostem, a kręcone włosy pojaśniały mu od kurzu.
- W porządku, a gdzie jest prezent, który miałeś mi przywieźć? - zapytał Sean, kiedy opadła pierwsza gorączka powitania.
- Niedaleko stąd - roześmiał się Duff. - Zajął tylko dwadzieścia pięć wozów.
- Więc udało ci się go kupić? - ryknął Sean.
- Oczywiście, do diabła. Jedź ze mną, pokażę ci.
Konwój Duffa rozciągnięty był na długości czterech mil, a większość wozów szła w podwójnych zaprzęgach, tak ciężka była załadowana na nie maszyneria. Duff wskazał poznaczony smugami rdzy cylinder, którym wypełniony był w całości jeden z pierwszych wozów.
- To jest mój prawdziwy krzyż pański, ważący siedem ton, najzłośliwszy, najbardziej uparty i wredny kocioł na świecie. Od czasu gdy opuściliśmy Colesberg, dwanaście razy złamała się pod nim ośka, nie mówiąc już o tym, że dwukrotnie stoczył się z wozu, w tym raz dokładnie na samym środku rzeki.
Przejechali wzdłuż sznuru wozów.
- Dobry Boże. Nie zdawałem sobie sprawy, że tyle tego będzie. - Sean potrząsał z niedowierzaniem głową. - Czy aby na pewno wiesz, jak to z powrotem złożyć?
- Zostaw to wujkowi Duffowi. Oczywiście trzeba będzie włożyć w to trochę pracy, całe to żelastwo leżało w końcu przez kilka lat w szczerym polu. Część solidnie zardzewiała, ale wystarczy trochę smaru, świeżej farby i fachowej wiedzy pana Charleywooda, a nie dalej jak za miesiąc młyn przy Candy Deep będzie kruszył skałę i wypluwał z siebie złoto... - Duff przerwał i pomachał ręką w stronę zbliżającego się jeźdźca. - To nasz przewoźnik, Frikkie Malan... a to pan Courteney, mój wspólnik.
Przewoźnik zatrzymał przy nich konia i przywitał się, ocierając rękawem koszuli pot z czoła.
- Gott, panie Charleywood, nie muszę panu mówić, że to był najciężej zapracowany kawałek chleba w moim życiu. Bez obrazy, ale będę vragtig szczęśliwy, kiedy wyładuję na ziemię ostatni kawałek tego żelastwa.

8. Duff pomylił się, trwało to znacznie dłużej niż miesiąc. Korozja wgryzła się głęboko w niektóre części maszynerii i każda śruba, którą odkręcili, była czerwona od łuszczącej się rdzy. Pracowali po dwanaście godzin dziennie, skrobiąc i szorując, polerując i oliwiąc, z poobijanymi o stal kłykciami i mokrymi, pokrwawionymi od pękających pęcherzy dłońmi. A potem, któregoś dnia, nagle i w cudowny sposób robota skończyła się. Na zboczu Candy Deep leżał rozłożony na części młyn - elegancki, pachnący słodko świeżą farbą i lepiący się od żółtego smaru. Trzeba go było jeszcze tylko złożyć.
- Ile czasu nam to zabrało? - zapytał Duff.
- Chyba sto lat.
- Tylko tyle? - odparł z udanym zdziwieniem Duff. - W takim razie ogłaszam wakacje: dwa dni medytacji.
- Ty możesz medytować, bracie. Ja idę pohulać.
- To wspaniała alternatywa. Ruszajmy.
Zaczęli u Candy, ale wyrzucono ich stamtąd po trzeciej sprowokowanej przez nich bójce. W okolicy można już było zwilżyć gardło w kilkunastu knajpach i zaliczyli je wszystkie. Inni też świętowali - poprzedniego dnia stary Kruger, prezydent republiki, oficjalnie zatwierdził fakt powstania złotonośnego zagłębia. Jedynym tego rezultatem był, jak na razie, fakt, że pieniądze za koncesje nie miały już napychać kabz właścicieli gruntów, lecz płynąć prosto do skarbu państwa. Nikt się tym nie przejmował oprócz, być może, farmerów. Wszyscy za to oblewali proklamację. Knajpy wypełniły się przeklinającymi i spoconymi mężczyznami. Duff i Sean pili razem z nimi.
W każdym barze działały bez przerwy urzędy probiercze i tłoczyła się wokół nich nowa napływowa ludność: obnażeni do pasa i pokryci pyłem górnicy, a obok nich sprzedawcy krzykliwie ubrani i jeszcze krzykliwiej zachwalający swój towar - od dynamitu po lekarstwo na dyzenterię - misjonarz kramarzący zbawieniem, szulerzy, wydobywający złoto z cudzych kieszeni, dżentelmeni usiłujący nie poplamić sobie butów kapiącym im z ust tytoniowym sokiem, chłopcy, którzy uciekli z domu i pragnęli jak najszybciej znaleźć się tam z powrotem, a także odziani w szare surduty brodaci Burowie. Ci ostatni pili niewiele, przypatrując się bacznie intruzom, którzy zajęli ich ziemię. Byli i inni: urzędnicy i farmerzy, włóczędzy i przedsiębiorcy - wszyscy nasłuchujący chciwie brzęku złota.
Drugiego dnia po południu odnalazła Seana i Duffa kolorowa dziewczyna imieniem Martha. Zaszyli się w krytej strzechą lepiance noszącej dumną nazwę Tawerny Pod Jasnymi Aniołami. Duff odstawiał taniec Dziarskiego Białego Sierżanta, mając za partnerkę krzesło; Sean wraz z pięćdziesięcioma innymi klientami wybijał na kontuarze takt kieliszkami i pustymi butelkami.
Martha pognała prosto do Seana oganiając się od rąk, które próbowały dostać się pod jej spódnicę i piszcząc głośno za każdym razem, kiedy komuś udało się uszczypnąć ją w tyłek. Pojawiła się u jego boku zaczerwieniona i zdyszana.
- Madame kazała wam szybko przyjść. Szykują się duże kłopoty - wyrzuciła z siebie i ruszyła ścieżką zdrowia z powrotem w stronę drzwi. Ktoś zadarł jej z tyłu spódnicę i zbiorowy męski ryk świadczył o tym, że nie miała nic pod spodem.
Duff tak się zapamiętał w tańcu, że Sean musiał wynieść go na plecach z baru i zanurzyć głowę w końskim korycie. Dopiero wtedy udało mu się zwrócić na chwilę jego uwagę.
- Po jaką cholerę to zrobiłeś? - wrzasnął Duff, parskając wodą i wyprowadzając potężny sierpowy w głowę Seana, który uchylił się i złapał napastnika wpół ratując go przed upadkiem.
- Wzywa nas Candy. Twierdzi, że szykują się duże kłopoty - powiedział.
Duff zastanawiał się nad tym przez kilka sekund, marszcząc czoło z wysiłku, a potem odrzucił głowę do tyłu i zaśpiewał na melodię London Burning:

Wzywa nas Candy, wzywa nas Candy,
Lecz my nie chcemy Candy, my chcemy brandy.

Wyrwał się Seanowi z uścisku i ruszył z powrotem do baru. Sean złapał go ponownie i zawrócił w stronę hotelu. Candy siedziała w swojej sypialni. Spojrzała na nich, kiedy stanęli ramię w ramię, zataczając się niepewnie w progu.
- Dobrze się bawiliście? - zapytała słodkim głosikiem. Duff wymamrotał coś, próbując poprawić przekrzywioną kurtkę. Stopy uciekały mu w bok w mimowolnej kontynuacji tańca i Sean musiał go podtrzymywać, żeby nie upadł.
- Co się stało z twoim okiem? - zapytała Seana, dotykając delikatnie jego policzka; oko miał spuchnięte i sine. - No cóż - ciągnęła słodko, nie czekając na jego odpowiedź - jeśli chcecie, dwaj pięknisie, zachować do jutra swoje działki, powinniście szybko wytrzeźwieć.
Wlepili w nią oczy.
- Dlaczego? Co się stało? - zapytał z wysiłkiem, choć niezbyt składnie, Sean.
- Chcą unieważnić koncesje. Oto, co się stało. Ta nowa proklamacja dała górnikom z dawna oczekiwany pretekst. Około stu z nich utworzyło syndykat. Ogłosili, że stare tytuły nie mają już mocy prawnej; zamierzają wyciągnąć paliki i podzielić ziemię między siebie.
Duff ruszył pewnym krokiem ku stojącej obok łóżka miednicy; opryskał twarz wodą, wytarł ją mocno ręcznikiem, a potem pochylił się ku Candy i ucałował ją.
- Dzięki, moja słodka.
- Proszę cię, bądź ostrożny, Duff! - zawołała za nim.
- Weźmy kilku najemników - zasugerował Sean.
- Świetny pomysł; może znajdziemy kilku trzeźwych. Powinni siedzieć w restauracji Candy.
Nakładając trochę drogi, podjechali pod namiot Francois. Tymczasem zapadł zmrok i Francois powitał ich w świeżo wyprasowanej nocnej koszuli. Uniósł brwi na widok uzbrojonych po zęby pięciu mężczyzn towarzyszących Seanowi i Duffowi.
- Wybieracie się na polowanie? - zapytał.
Duff powiedział mu szybko, o co chodzi. Już po pierwszych jego słowach Francois zaczął podskakiwać z oburzenia.
- Chcą nam ukraść tytuły własności! To łotry, to śmierdzące łotry! Wbiegł z powrotem do namiotu i wynurzył się stamtąd z dubeltówką w ręku.
- Zobaczymy, chłopie, jak będą wyglądali, kiedy nafaszeruję im tyłek ołowiem.
- Posłuchaj mnie, Francois - przerwał mu Sean. - Nie wiemy, na czyje działki wyprawią się najpierw. Przygotuj swoich ludzi i jeśli usłyszysz z naszej strony jakieś strzały, pospiesz nam z pomocą. My zrobimy to samo, jeśli napadną na ciebie.
- Ja, ja, oczywiście, że przyjdziemy. To dopiero śmierdzące łotry! Francois pobiegł, w trzepocącej wokół nóg nocnej koszuli, zwołać swoich ludzi.
Mbejane razem z innymi Zulusami pichcili sobie obiad, siedząc w kucki wokół stojącego na trójnogu kociołka. Sean podjechał do nich.
- Przynieście dzidy! - zawołał. Pobiegli do swoich szałasów i prawie natychmiast zjawili się z powrotem, tłocząc się wokół jego konia.
- Z kim trzeba walczyć, Nkosi? - pytali, zapomniawszy o jedzeniu.
- Chodźcie, to wam pokażę.
Umieścili wynajętych rewolwerowców pomiędzy fragmentami zdemontowanego młyna; tak żeby mieli na oku drogę prowadzącą do kopalni. Zulusów ukryli w rowach. Gdyby doszło do walki wręcz, ludzi z syndykatu miała oczekiwać spora niespodzianka. Duff i Sean zeszli trochę w dół zbocza, aby upewnić się, że są dobrze zamaskowani.
- Ile zostało nam dynamitu? - zapytał niewinnym głosem Sean. Duff przyglądał mu się przez chwilę, po czym wykrzywił twarz w uśmiechu.
- Chyba wystarczy. Dziś wieczorem przychodzą ci do głowy same dobre pomysły - odparł i ruszył w stronę szopy, która służyła im za magazyn.
Zakopali pełną skrzynkę materiałów wybuchowych kilkaset jardów niżej, na samym środku drogi, i postawili w tym miejscu starą blaszaną puszkę. Następnie wrócili do szopy i przez całą godzinę robili granaty z powiązanych ze sobą lasek dynamitu, zaopatrując każdy z nich w detonator i bardzo krótki lont. Potem znaleźli sobie odpowiednie miejsce i opatuleni w krótkie kożuszki czekali ze strzelbami na kolanach.
Widzieli błyskające w dolinie światła obozowisk i słyszeli dalekie, dochodzące z barów śpiewy; zalana księżycową poświatą droga do kopalni pozostawała jednak pusta. Sean i Duff siedzieli obok siebie opierając się plecami o świeżo pomalowany kocioł.
- Zastanawiam się, skąd Candy dowiedziała się o tym? - odezwał się Sean.
- Ona wie wszystko. Ten jej hotel stanowi centrum tutejszego życia, a ona dobrze nadstawia uszu.
Jakiś czas milczeli, zanim Sean odezwał się ponownie.
- Niezła dziewczyna z tej naszej Candy...
- Tak - zgodził się Duff.
- Chcesz się z nią ożenić, Duff?
- Dobry Boże! - Duff wyprostował się nagle, jakby ktoś ugodził go nożem. - Albo oszalałeś, chłopie, albo to jest żart w najgorszym możliwym guście.
- Podkochuje się w tobie, a i ty, z tego, co widziałem, nie jesteś wobec niej całkiem obojętny. - Szybkie zaprzeczenie przyjaciela sprawiło ulgę Seanowi. Był zazdrosny, ale nie o kobietę.
- Oczywiście, łączą nas wspólne interesy, temu nie zaprzeczam... ale małżeństwo! - Duff zadrżał lekko, nie tylko z powodu zimna. - Jedynie głupiec popełnia dwa razy ten sam błąd.
Sean obrócił się ku niemu zaskoczony.
- Byłeś już przedtem żonaty?
- Żebyś wiedział. Ona była pół Hiszpanką, pół Norweżką. Prawdziwa mieszanka wybuchowa zimnego ognia i gorącego lodu. - Duff rozmarzył się. - Teraz, kiedy jestem w stanie myśleć o tym wszystkim spokojnie, wspominam ją niekiedy z pewnym żalem.
- I co się z wami stało?
- Odszedłem od niej.
- Dlaczego?
- Robiliśmy razem dobrze tylko dwie rzeczy, a jedną z nich było skakanie sobie do oczu. Kiedy przymknę powieki, wciąż widzę, jak wydyma te swoje cudowne wargi i przytyka je do mego ucha, żeby szepnąć jakieś szczególnie obelżywe słowo. A potem... hejże ha... z powrotem skakaliśmy do łóżka, żeby się pogodzić.
- Może dokonałeś złego wyboru. Rozejrzyj się, są wokół nas miliony szczęśliwych małżonków.
- Wymień mi choć jednego - przerwał mu Duff i zapadło długie milczenie, podczas którego Sean gorączkowo wysilał pamięć.
- Jest tylko jeden powód zawierania małżeństw - podjął po jakimś czasie Duff - i powodem tym są dzieci.
- I przyjaźń. To chyba także wystarczająca przyczyna.
- Oczekiwać przyjaźni od kobiety? - przerwał mu z powątpiewaniem Duff. - To tak jakby oczekiwać zapachu perfum od czosnku. Kobiety są do przyjaźni niezdolne. Głównym powodem tego, jak przypuszczam, mogą być lekcje udzielane im przez matki, które same są również kobietami. Jak można przyjaźnić się z kimś, kto podejrzewa na każdym kroku o najgorsze, kto ocenia całe postępowanie na podstawie jednego tylko możliwego kryterium: kocha mnie czy nie kocha? - Duff potrząsnął żałośnie głową. - Jak długo może trwać przyjaźń, kiedy co godzina trzeba ją wzmacniać deklaracją miłości? Słynny katechizm małżeństwa: "Kochasz mnie, najdroższy? Tak, najdroższa, oczywiście, że cię kocham, moja słodka". Musi to brzmieć za każdym razem bardzo przekonywająco, inaczej gotuj się na łzy.
Sean zachichotał.
- Racja, to śmieszne... to przezabawne, dopóki człowiek nie musi przejść przez to sam - głos Duffa był przepojony smutkiem. - Czy próbowałeś kiedyś rozmawiać z kobietą o czymkolwiek innym niż o miłości? Rzeczy, które cię interesują, dla nich są bez znaczenia. Prawdziwy szok przeżywa się wówczas, gdy po raz pierwszy usiłuje się Porozmawiać z nimi rozsądnie i nagle człowiek uświadamia sobie, że nie zwracają najmniejszej uwagi na to, co się do nich mówi. Wlepiają oczy w jeden punkt i już wiadomo, że myślą o nowej sukience albo o tym, czy zaprosić panią van der Hum na przyjęcie. Zapada wówczas milczenie i to kolejny błąd. To znak, a małżeństwo pełne jest znaków, które potrafi rozpoznać tylko żona.
- Nie zamierzam bynajmniej bronić instytucji małżeństwa, Duff, ale czy nie jesteś trochę niesprawiedliwy, oceniając wszystko na podstawie swoich własnych negatywnych doświadczeń?
- Wybierz jakąkolwiek kobietę i załóż jej na serdeczny palec obrączkę, a stanie się twoją żoną. Najpierw otworzy przed tobą swoje ciepłe, miękkie ciało, co jest przyjemne, a potem będzie się starała otworzyć przed tobą swój ciepły, miękki móżdżek, co nie jest już wcale takie przyjemne. Kobieta nie pragnie niczego dzielić, ona chce posiadać; przywiera i tłamsi. W stosunku mężczyzny do kobiety nie ma niczego odkrywczego, ponieważ stosuje się on do pewnego stworzonego przez naturę wzoru, którego podstawowym celem jest zachowanie gatunku Żeby osiągnąć ten rezultat, każda miłość, nie wyłączając tej między Romeem i Julią, czy Napoleonem i Józefiną, sprowadza się do wypełniania prostej, biologicznej funkcji. To taka nic nie znacząca rzecz... takie krótkotrwałe, trywialne doznanie. Poza nim mężczyzna i kobieta inaczej myślą, inaczej odczuwają i interesują się zupełnie innymi rzeczami. I ty to nazywasz przyjaźnią?
- Nie, ale czy ten obraz jest na pewno prawdziwy? Czy to rzeczywiście wszystko, co ich łączy?
- Sam się o tym któregoś dnia przekonasz. Natura w swojej trosce o zachowanie gatunku umieściła w umyśle mężczyzny specjalną zaporę; uodparnia go ona niczym szczepionka na wszelkie dobre rady udzielane przez współtowarzyszy. Kiedy nadejdzie twoja kolej, wstąpisz na szafot z pieśnią na ustach.
- Przerażasz mnie.
- Najbardziej przygnębia mnie jednostajność tego wszystkiego.. przeklęta monotonia. - Duff pokręcił się niespokojnie w miejscu i oparł z powrotem o kocioł. - O interesujących stosunkach międzyludzkich można mówić tylko tam, gdzie nie wchodzi w grę seks zrównujący wszystkich i wszystko... Mam na myśli więzy łączące braci, mogą to być stosunki między przeciwnikami, panem a jego sługą, ojcem i synem, mężczyzną i mężczyzną.
- Homoseksualistami?
- Nie, bo to po prostu nietypowa postać seksu, a wtedy znowu wracają stare kłopoty. Kiedy mężczyzna zawiera z kimś przyjaźń, nie czyni tego powodowany nie kontrolowanym impulsem, ale z własnego wolnego wyboru. Każda przyjaźń jest inna, każda inaczej się kończy albo trwa wiecznie. Nie wiążą jej żadne łańcuchy, żaden rytuał ani pisemny kontrakt. Nie trzeba wszystkiego dla niej porzucać, nie trzeba bez przerwy o niej mówić, rozwodzić się nad nią i deklamować na jej cześć peanów. - Duff podniósł się, żeby rozprostować kości. - To jedna z niewielu dobrych rzeczy w tym życiu. Która jest godzina? Sean wyciągnął zegarek i przekręcił go tak, żeby światło księżyca padło na tarczę.
- Już po północy. Nie wygląda na to, żeby się tu wybierali.
- Przyjadą. Tutaj jest złoto, a ono również sprawia, że człowiek przestaje nad sobą panować. Przyjadą. Pytanie tylko kiedy.
Jedno po drugim gasły światła w dolinie, a w rowach cichły głębokie, śpiewne głosy Zulusów. Trawa na stoku Candy Deep falowała w porywach zimnego wiatru. Siedząc razem - chwilami drzemiąc, a chwilami cicho rozmawiając - przeczekali całą noc. Niebo rozjaśniło się trochę, potem pięknie zaróżowiło. Niedaleko Hospital Hill zaszczekał pies, dołączył do niego następny. Sean wstał i przeciągnął się. Spojrzał w dół, w stronę Obozowiska Ferrieras i zobaczył ich. Czarna, ruchoma, przelewająca się przez drogę plama, która wydłużyła się, kiedy przejeżdżali przez Natal Spruit, i z powrotem zgęstniała na bliższym brzegu. Pokryta rosą ziemia sprawiała, że spod końskich kopyt nie unosiła się ani jedna chmurka kurzu.
- Mamy towarzystwo, panie Charleywood. Duff poderwał się na nogi.
- Mogą nas minąć i pojechać najpierw do obozowiska Jack and Whistle.
- Zobaczymy, gdzie skręcą na skrzyżowaniu. Tymczasem lepiej się przygotujmy. Mbejane! - zawołał Sean, i z wykopu wynurzyła się czarna twarz.
- Nkosi?
- Nie śpicie? Jadą.
Czerń rozchyliła się w białym uśmiechu.
- Nie śpimy.
- Więc schowajcie się na dole i siedźcie tam, aż dam wam znak. Pięciu najemników leżało na brzuchach w trawie, każdy z otwartym pudełkiem amunicji przy łokciu. Sean wrócił szybko do Duffa i przykucnęli za kotłem.
- Puszkę widać stąd całkiem wyraźnie. Jesteś pewien, że uda ci się w nią trafić?
- Z zamkniętymi oczyma - odparł Sean.
Jeźdźcy dotarli do rozwidlenia i skręcili bez wahania w stronę
Candy Deep, przyspieszając kroku, w miarę jak wspinali się po zboczu. Sean oparł strzelbę o kocioł i wycelował w srebrny punkcik.
- Jaka jest nasza sytuacja z prawnego punktu widzenia? - zapytał półgębkiem.
- Właśnie minęli granicę naszych działek... Od tej chwili można ich oficjalnie uznać za intruzów - oświadczył z powagą Duff.
Jeden z koni jadących na przedzie kopnął blaszaną puszkę i Sean strzelił w miejsce, gdzie przed chwilą stała. Strzał zabrzmiał nieprzyzwoicie głośno w cichym porannym powietrzu i głowy ludzi z syndykatu obróciły się z niepokojem w stronę grani, a potem ziemia pod nimi uniosła się na spotkanie nieba. Kiedy opadł kurz, ujrzeli stos kłębiących się ludzi i koni, a do szczytu wzgórza dobiegały głośne okrzyki bólu.
- Mój Boże - szepnął Sean przerażony obrazem dokonanego przez siebie zniszczenia.
- Czy mamy ich wykończyć, szefie?
- Nie - odparł szybko Duff. - Mają już dosyć.
Zaczęła się bezładna rejterada; w dół zbocza zbiegali ludzie bez koni, konie bez jeźdźców i jeźdźcy na koniach. Sean z ulgą zauważył, że na drodze pozostało nie więcej niż pół tuzina osób i kilka koni.
- No cóż, to było chyba najłatwiej w życiu zarobione przez was pięć funtów - zwrócił się Duff do najemników. - Myślę, że możecie teraz śmiało wrócić do domu na śniadanie.
- Poczekaj, Duff - powstrzymał go Sean. Ci, którzy ocaleli, dotarli z powrotem do skrzyżowania dróg. Zatrzymywali ich dwaj osobnicy na koniach.
- Oni próbują ich zawrócić.
- Pomóżmy im zmienić zdanie. Są wciąż w zasięgu strzału.
- Nie znajdują się teraz na naszym terenie - sprzeciwił się Sean. - Chcecie zasłużyć sobie na sznur?
Patrzyli na członków syndykatu, którzy mieli dość walki - jak na jeden dzień - i oddalili się drogą prowadzącą w stronę obozowisk. Reszta zbiła się w gęstą masę przy skrzyżowaniu.
- Powinniśmy byli wystrzelać ich jak kaczki; mieliśmy taką okazję - mruknął z niepokojem jeden z najemników. - Teraz wracają; popatrzcie no na tego sukinsyna, który do nich przemawia.
Atakujący zostawili konie i ruszyli ostrożnie tyralierą w górę zbocza. Dotarłszy do granicy działek, zawahali się przez chwilę, a potem pobiegli dalej, wywracając paliki.
- Wszyscy razem, panowie, jeśli łaska - zawołał uprzejmie Duff i rozległa się salwa z siedmiu strzelb. Około trzydziestu atakujących było jeszcze dość daleko; biegli zygzakiem, skuleni wpół. Pociski nie odnosiły z początku spodziewanego efektu, jednak w miarę, jak odległość się zmniejszała, zaczęli padać pierwsi ludzie. W poprzek zbocza przechodził płytki parów i ci, którzy do niego dotarli, wskakiwali do środka i odpowiadali ostrym ogniem na strzały wynajętych przez Seana ludzi. Kule dzwoniły uderzając o części maszynerii, zostawiając na niej jasne rysy.
Do ogólnego rozgardiaszu dołączyły się głosy Zulusów.
- Pozwól nam zejść do nich, Nkosi.
- Są blisko. Pozwól nam zaatakować.
- Uciszcie się, szaleńcy, nie przeszlibyście stu kroków pod ogniem tych strzelb - ofuknął ich niecierpliwie Sean.
- Ubezpieczaj mnie, Sean - szepnął Duff. - Mam zamiar obejść od tyłu wzgórze, wyjść na nich z boku i wrzucić parę lasek dynamitu do tego parowu.
Sean złapał go za ramię, wbijając w nie z całej siły palce. Duff skrzywił się z bólu.
- Zrób choćby jeden krok, a roztrzaskam ci głowę kolbą. Jesteś tak samo głupi, jak ci czarni. Strzelaj dalej i daj mi pomyśleć. - Sean wyjrzał na chwilę znad kotła, ale natychmiast schował z powrotem głowę. O parę cali od jego ucha zabrzęczał uderzony kulą metal. Gapił się przez chwilę na widniejącą tuż przed jego nosem świeżo odłupaną farbę, a potem wsparł się ramieniem o kocioł i poruszył go lekko. Podniósłszy wzrok, spostrzegł przyglądającego mu się bacznie Duffa.
- Razem zejdziemy w dół i obrzucimy ich dynamitem - powiedział. - Mbejane i jego spragnione krwi dzikusy potoczą kocioł przed nami. Inni panowie będą nas ubezpieczać. Rozegramy to wszystko z klasą.
Sean przywołał Zulusów i wyjaśnił, o co chodzi. Zgodnym chórem wyrazili swoją aprobatę i przepychając się wzajemnie, zajęli najlepsze miejsca przy kotle. Sean i Duff wypełnili koszule granatami z dynamitu. Zapalili krótkie, nasycone smołą kawałki liny.
Sean dał znak Mbejane.
- Gdzie są dzieci Zulu? - zaintonował przenikliwym głosem Mbejane, powtarzając starodawne retoryczne pytanie.
- Tutaj - odparli śpiewnie jego wojownicy, wsparłszy ramiona na kotle.
- Gdzie są dzidy Zulu?
- Tutaj.
- Jak jasne są dzidy Zulu? - Jaśniejsze od słońca.
- Jak głodne są dzidy Zulu?
- Głodniejsze od szarańczy.
- Pozwólcie więc nam je nakarmić.
- Yeh-bo. - Zgodny okrzyk i kocioł obrócił się powoli pod naporem czarnych ramion.
- Yeh-bo. - Kolejny wolny obrót.
- Yeh-bo. - Kocioł toczył się coraz szybciej.
- Yeh-bo. - Teraz pociągnęła go w dół siła ciążenia. Poturlał się ociężale po zboczu, a oni pobiegli za nim. Ostrzał z parowu wzmógł się; kule grzechotały niczym grad o wielki metalowy cylinder. Zmienił się także śpiew Zulusów. Rytm nuconej niskim tonem pieśni stawał się coraz szybszy, a głosy ogarnięte krwawym podnieceniem były coraz bardziej wysokie i przenikliwe. Od obłąkańczego, potwornego wycia ścierpła Seanowi skóra; poczuł, jak jego krzyża dotykają upiorne palce przeszłości. Usta otworzyły mu się same i zaśpiewał razem z nimi. Przytknął lont pierwszego granatu do palącej się liny i cisnął go wysokim, iskrzącym się łukiem. Wybuchł w powietrzu tuż nad parowem. Sean rzucił ponownie. Łupnęło. Duff także nie marnował czasu. Kocioł przeskoczył przez skraj parowu i zatrzymał się w miejscu wzniecając chmurę kurzu; Zulusi wyskoczyli zza niego, wciąż wyjąc, i rozbiegli się na wszystkie strony, czyniąc użytek ze swoich włóczni. Opór białych załamał się. Wypełzali gorączkowo z wąwozu i rzucali się do ucieczki, mając za plecami siekących ich Zulusów.
Kiedy na czele pięćdziesięciu uzbrojonych kopaczy dotarł do nich Francois, bitwa była skończona.
- Jedź ze swoimi ludźmi do obozowisk. Dokładnie je przeczesz. Chcemy dostać wszystkich, którym udało się stąd umknąć - powiedział mu Duff. - Czas już zaprowadzić w tym miejscu trochę prawa i porządku.
- Jak mamy rozpoznać tych, którzy brali udział w tej awanturze? - zapytał Francois.
- Poznacie ich po pobladłych twarzach i przepoconych koszulach - odparł Duff.
Francois i jego ludzie odeszli, pozostawiając Seanowi i Duffowi uprzątnięcie pola bitwy. Nie było to przyjemne zajęcie - zwłaszcza kiedy oglądało się rany zadane dzidami. Dobili konie, które okaleczył wybuch, i zebrali w parowie ponad piętnaście trupów, wśród nich dwóch Zulusów. Rannych, a było ich wielu, załadowali na wóz i zawieźli do hotelu Candy.
Przybyli tam wczesnym popołudniem. Przecisnęli się wozem przez tłum, zatrzymując się przed hotelem. Zgromadziła się tutaj chyba cała miejscowa ludność - otaczali ciasnym kołem kawałek wolnej przestrzeni, gdzie Francois umieścił swoich jeńców.
Du Toit o mało nie dostał histerii z podniecenia. Zataczając strzelbą niebezpieczne kręgi, przemawiał do tłumu. W pewnym momencie cofnął się do tyłu, żeby szturchnąć któregoś z więźniów lufą dubeltówki.
- Ty łotrze! - wrzasnął. - Chciałeś ukraść nasze działki! Nasze działki!
Obrócił się i zobaczył Duffa i Seana prowadzących wóz.
- Duff, Duff - zawołał. - Mamy ich w saku. Całą bandę. Tłum cofnął się z szacunkiem na widok zataczającej groźne kręgi dubeltówki, a Sean wzdrygnął się, kiedy przez sekundę lufa mierzyła prosto w niego.
- Widzę, Francois - zawołał Duff. - Prawdę mówiąc, rzadko kiedy widziałem kogoś, kto tkwiłby tak głęboko w saku.
Więźniowie powiązani byli od stóp do głów grubymi sznurami; mogli poruszać tylko głowami, a w charakterze dodatkowego środka bezpieczeństwa przy każdym z nich postawiono kopacza z załadowaną strzelbą. Duff zeskoczył z wozu.
- Czy nie sądzisz, że powinno się im poluźnić trochę te sznury? - zapytał niepewnie.
- I ułatwić ucieczkę? - odparł z oburzeniem Francois.
- Sądzisz, że udałoby im się daleko umknąć?
- Nie, nie sądzę.
- Jeszcze pół godziny i wszyscy dostaną gangreny. Spójrz na rękę tego jednego - już teraz nabrała pięknego błękitnego koloru.
Francois niechętnie ustąpił i kazał swoim ludziom rozwiązać więźniów.
Duff przecisnął się przez tłum i wspiął na schodki hotelu. Stanął na ganku i uniósł obie ręce, prosząc o ciszę.
- Zginęło dzisiaj wielu ludzi. Nie chcemy, żeby to się powtórzyło - powiedział. - Jedynym sposobem, żeby do tego nie dopuścić, jest upewnienie się, że ci, którzy tu stoją, dostaną to, na co zasłużyli.
Francois dał hasło do wiwatów.
- Ale musimy zrobić to porządnie. Proponuję, byśmy powołali komitet, który zająłby się tą sprawą, a także wszelkimi innymi problemami, jakie mogą wyłonić się w przyszłości. Będzie się składał z, powiedzmy, dziesięciu członków i przewodniczącego.
Kolejne oklaski.
- Nazwijmy go Komitetem Kopaczy - krzyknął ktoś, a tłum z entuzjazmem zaakceptował tę nazwę.
- W porządku, niech będzie Komitet Kopaczy. Teraz potrzebujemy przewodniczącego. Czy są jakieś propozycje?
- Pan Charleywood! - wrzasnął Francois.
- Tak. Duff się nadaje.
- Tak, Duff Charleywood.
- Jakieś inne propozycje?
- Nie - ryknął tłum.
- Dziękuję, panowie - uśmiechnął się do nich Duff. - Zdaję sobie sprawę z wagi powierzonego mi zaszczytu. Teraz dziesięciu członków.
- Jock i Trevor Heynsowie.
- Karl Lochtkamper.
- Francois du Toit.
- Sean Courteney.
Zgłoszono pięćdziesiąt kandydatur. Duff skrzywił się na propozycję liczenia głosów i do komitetu weszli ci, którzy zebrali po prostu najwięcej oklasków. Przewodniczący wymieniał po kolei nazwiska i oceniał, z jaką spotykają się reakcją. Wśród wybranych znaleźli się Sean i Francois. Na werandę wyniesiono krzesła i stół. Duff zajął za nim bezzwłocznie miejsce i walnął dzbankiem o blat, żeby się uciszyli. Ogłosił otwarcie pierwszego posiedzenia Komitetu Kopaczy, po czym natychmiast ukarał trzech obecnych grzywnami, w wysokości dziesięciu funtów każda, za strzały z broni palnej, gdyż czyn ten uznał za poważną obrazę Komitetu. Grzywny zostały uiszczone i od razu zapanowała właściwa atmosfera skupienia i powagi.
- Poproszę teraz pana Courteneya o przedstawienie zarzutów. Sean wstał i opisał zwięźle przebieg porannej bitwy.
- Wysoki Sąd sam tam zresztą był - stwierdził na koniec - i widział wszystko na własne oczy.
- Istotnie, byłem tam - przytaknął Duff. - Dziękuję panu, panie Courteney. Uważam, że przedstawił pan wydarzenia w bardzo rzetelny sposób. A teraz - zwrócił się do więźniów - kogo wybieracie, żeby przemówił w waszym imieniu?
Całą minutę trwały namawiania się i szepty. W końcu wypchnęli do przodu swego reprezentanta, który ściągnął z głowy kapelusz i natychmiast oblał się rumieńcem.
- Wasza Ekscelencjo... - zaczął i przerwał, Przestępując nieśmiało z nogi na nogę. - Wasza Ekscelencjo...
- Już to mówiłeś.
- Nie wiem dobrze, od czego zacząć, panie Charleywood... to znaczy Wysoki Sądzie, proszę pana.
Duff spojrzał ponownie na więźniów.
- Może macie ochotę rozważyć ponownie swój wybór? Wycofano okrytego hańbą pierwszego orędownika i wysłano następnego, żeby zmierzył się z Komitetem. Ten miał w sobie więcej ognia.
- Nie macie, sukinsyny, żadnego prawa nas sądzić - zaczął. Duff natychmiast ukarał go grzywną dziesięciu funtów. Kiedy odezwał się ponownie, był już bardziej grzeczny. - Wysoki Sąd nie może nam tego zrobić. Mieliśmy prawo, no wiecie, po tej nowej proklamacji i w ogóle. Te stare koncesje są już teraz całkiem nieważne, może nie? Przejeżdżaliśmy tylko obok, tak spokojnie, że bardziej nie można, a stare koncesje nie są już przecież dłużej ważne i mieliśmy prawo zrobić to, co zrobiliśmy. I wtedy wy, sukinsyny, to znaczy Wysoki Sąd, obrzuciliście nas dynamitem i w ogóle, i mieliśmy prawo się bronić, to znaczy chyba je mieliśmy, Wysoki Sądzie?
- Znakomita obrona, wspaniale poprowadzona. Twoi towarzysze powinni być z ciebie dumni - pogratulował mu Duff, po czym zwrócił się do członków komitetu. - Co na to powiecie, mili panowie? Winni czy niewinni?
- Winni - odparli wszyscy zgodnie.
- Parszywe łotry - dodał Francois stawiając kropkę nad "i".
- Zastanówmy się zatem nad wyrokiem.
- Powiesić ich - krzyknął ktoś i nastrój natychmiast się zmienił. Z tłumu zaczęły dobiegać groźne pomruki.
- Jestem cieślą, mogę wam w okamgnieniu zrobić piękną szubienicę.
- Nie ma co na nich tracić dobrego drewna. Wystarczy pierwsze lepsze drzewo.
- Przynieście sznury!
- Powiesić ich!
Motłoch zbliżał się, ogarnięty żądzą linczu. Sean złapał dubeltówkę Francois i wskoczył na stół.
- Zastrzelę pierwszego, który ich dotknie palcem przed wydaniem wyroku, tak mi dopomóż Bóg - zawołał.
Zatrzymali się. Sean nie dawał za wygraną.
- Z tej odległości nie mogę chybić. Chodźcie, spróbujcie tylko. Mam tutaj dwa ładunki na antylopy. Rozerwę zaraz któregoś na pół.
Cofnęli się w końcu, nie przestając gniewnie pomrukiwać.
- Może o tym zapomnieliście, ale istnieje jeszcze w tym kraju policja, a także paragraf dotyczący morderstwa. Powieście ich dzisiaj, to jutro inni będą wieszać was.
- Ma pan rację, panie Courteney, to byłoby okrutne, bezlitosne morderstwo - zawołał płaczliwym głosem przedstawiciel więźniów.
- Zamknij się, ty cholerny głupcze - ofuknął go Duff i ktoś z tłumu zaśmiał się. Inni roześmieli się także i Duff cicho odetchnął z ulgą. O mało nie doszło do linczu.
- Wytarzajcie ich w pierzu i smole. Duff wyszczerzył zęby w uśmiechu.
- Teraz mówicie do rzeczy. Kto ma na sprzedaż kilka beczek smoły? - Rozejrzał się wokół. - Co, nie widzę żadnych ofert? W takim razie musimy pomyśleć o czymś innym.
- Mam dziesięć puszek czerwonej farby, po trzydzieści szylingów puszka. Dobry importowany towar. - Duff rozpoznał w mówiącym kupca, który otworzył właśnie sklep w Obozie Ferrieras.
- Pan Tarry proponuje farbę. Co wy na to?
- Nie, zbyt łatwo schodzi. Słaby pomysł.
- Sprzedam taniej. Dwadzieścia pięć szylingów puszka.
- Wsadź sobie gdzieś twoją rudą farbę - wygwizdał go tłum.
- Niech zagrają w szatańską ruletkę - krzyknął ktoś inny i tłum zaakceptował pomysł głośną wrzawą.
- Tak, tak, przywiążcie ich do koła!
- Kręci się, kręci szatańskie koło, gdzie się zatrzyma, nie wie nikt - zaryczał z dachu chaty po drugiej stronie drogi brodaty górnik. Tłum zawył z radości.
Sean obserwował twarz przewodniczącego - nie było już na niej uśmiechu. Duff ważył w sobie decyzję. Jeśli ponownie spróbuje ich powstrzymać, mogą stracić cierpliwość i nie cofnąć się tym razem przed groźbą dubeltówki. Nie mógł ryzykować.
- W porządku. Jeśli tego właśnie chcecie - powiedział i obrócił się ku przerażonej grupce więźniów. - Z mocy wyroku tego sądu będziecie przez godzinę grali w ruletkę z szatanem. Macie również opuścić tutejsze pola. Jeśli was tu kiedykolwiek złapiemy, zafundujemy wam kolejną godzinę. Rannych nie dotyczy pierwsza część wyroku. Uważam, że i tak dostali za swoje. Pan du Toit dopilnuje wykonania kary.
- Wolelibyśmy farbę, panie Charleywood - odezwał się znowu przedstawiciel więźniów.
- Nie musisz mi tego mówić - odparł cicho Duff, ale tłum porwał już więźniów, ciągnąc ich w stronę otwartej, rozciągającej się za hotelem równiny. Większość obecnych miała własne koncesje i pałała zdecydowaną niechęcią do tych, którzy chcieli je unieważnić.
Sean zeskoczył ze stołu.
- Chodźmy się czegoś napić - zaproponował Duff.
- Nie masz zamiaru na to popatrzeć? - zdziwił się Sean.
- Widziałem to już raz w Kraju Przylądkowym. Wystarczyło mi na całe życie.
- Na czym to polega?
- Idź sam i zobacz. Będę na ciebie czekał Pod Jasnymi Aniołami. Zdziwię się, jeśli wytrzymasz całą godzinę.
Zanim Sean przyłączył się do tłumu, większość wozów przetoczono już z obozu i ustawiono jeden za drugim. Wokół nich tłoczyli się mężczyźni, podnosząc tylne osie i podstawiając pod nie kobyłki tak, żeby wielkie tylne koła mogły obracać się w powietrzu. Potem wypchnięto do przodu więźniów - po jednym na każde koło. Ochocze ręce uniosły ich do góry i podtrzymały w czasie, gdy inni przywiązali ich za kostki i nadgarstki do obręczy kół. Plecy skazanych opierały się teraz o piastę, a ręce i nogi rozpostarte były szeroko - przypominali wyrzucone na mieliznę rozgwiazdy. Francois przeszedł szybkim krokiem wzdłuż wozów, sprawdzając więzy i wyznaczając po czterech kopaczy do każdego koła, dwóch na początek i dwóch na zmianę, kiedy zmęczą się pierwsi. Doszedł do końca linii, wrócił na środek placu, wyciągnął z kieszeni zegarek i sprawdził czas.
- W porządku - krzyknął - możecie obracać, kerels.
Koła zaczęły się kręcić, z początku powoli, potem coraz szybciej, w miarę jak nabierały rozpędu. Wirujące ciała zacierały się w powietrzu.
- Kręci się, kręci szatańskie koło, kręci się, kręci szatańskie koło - śpiewał uszczęśliwiony tłum.
Po kilku minutach rozległy się głośne śmiechy przy ostatnim wozie. Któryś z więźniów zaczął wymiotować; pryskał na wszystkie strony żółtymi iskrami niczym wirujące sztuczne ognie. Potem dołączyli do niego kolejni - Sean słyszał, jak jęczeli i charczeli, kiedy siła odśrodkowa wpychała im wymiociny z powrotem do gardeł i wyrzucała nosem. Odczekał jeszcze kilka minut, ale kiedy zaczęli się wypróżniać, odwrócił się i zatykając usta ruszył w stronę Jasnych Aniołów.
- Podobało ci się? - zapytał Duff.
- Zamów dla mnie dużą brandy - odparł Sean.

9. Od czasu gdy Komitet Kopaczy rozpoczął swą działalność, w obozach zapanowały pozory ładu. Prezydentowi Krugerowi nie zależało na zaprowadzeniu własnych porządków w powstałym o dwa kroki od jego stolicy zbójeckim gnieździe. Zadowalał się na razie umieszczaniem tam swoich szpiegów, a troskę o bezpieczeństwo pozostawiał samym mieszkańcom. Istnienie złóż nie zostało jeszcze dostatecznie potwierdzone i całkiem prawdopodobne było, że za rok veld będzie tak samo wymarły, jak przed dziewięcioma miesiącami. Kruger miał czas; na razie przymykał oczy na działalność Komitetu. Kiedy mrówki ryły ziemię kilofami i wysadzały ją dynamitem, wówczas trutnie czekały w barakach i barach. Jedynie młyn na terenie Jack and Whistle dawał złoto i tylko Hradsky i Francois du Toit wiedzieli, ile go jest. Hradsky przebywał wciąż w Kapsztadzie, gromadząc pieniądze, a Francois nie rozmawiał z nikim, nawet z Duffem, na temat wydajności młyna.
Plotki rozprzestrzeniały się z szybkością wiatru. Jednego dnia wydawało się, że żyła urywa się na głębokości pięćdziesięciu stóp, następnego w barach głośno było o tym, że braciom Heyns udało się dotrzeć na głębokość stu stóp i wydobywają samorodki wielkości kul do muszkietów. Nikt nie wiedział nic na pewno, ale każdy domyślał się wszystkiego.
Sean i Duff pracowali bez wytchnienia przy Candy Deep. Na betonowym fundamencie powoli rósł w górę młyn; jego otwarte szczęki czekały na pierwszy kęs skały. Kocioł wtoczyło pod górę i ustawiło na miejscu dwudziestu spoconych, śpiewających Zulusów. Zamontowano miedziane stoły - ich blaty można było posmarować choćby jutro cienką warstwą rtęci. Nie mieli czasu martwić się o żyłę ani o topniejące w sakiewce Seana pieniądze. W dzień pracowali, a w nocy spali - nie było mowy o niczym innym. Duff wrócił do Seana, do namiotu na zboczu wzgórza, a Candy znowu spała sama pod swoją puchową pierzyną.
Dwudziestego listopada po raz pierwszy uruchomili kocioł. Zmęczeni i wychudli, stali z poobijanymi dłońmi, patrząc na pnącą się do góry strzałkę manometru. W końcu dotarła do czerwonej kreski na górze.
Duff odchrząknął.
- No to mamy teraz przynajmniej energię - powiedział i szturchnął Seana w ramię. - Co tak, do diabła, stoisz? Wydaje ci się, że to piknik w szkółce niedzielnej? Zakasz lepiej rękawy, chłopie.
Drugiego grudnia po raz pierwszy nakarmili młyn skałą i obserwowali, jak rozdrobnione okruchy wypływają na stoły amalgamatowe. Sean złapał Duffa za kark, zakładając mu nieszkodliwego nelsona, a Duff zdzielił go łokciem w brzuch i naciągnął kapelusz na oczy. Przy kolacji wypili po kieliszku brandy i pośmiali się trochę, ale to było wszystko. Czuli się zbyt zmęczeni, żeby świętować. Od tej chwili jeden z nich musiał bez przerwy pilnować żelaznego potwora. Duff objął pierwszą nocną wachtę i kiedy następnego ranka Sean wspiął się do młyna, zastał go chwiejącego się na nogach, z podkrążonymi czarno oczyma.
- Według moich obliczeń - powiedział - przepuściliśmy już przez żarna jakieś dziesięć ton skały. Czas oczyścić stoły i zobaczyć, ile zebraliśmy złota.
- Idź się najpierw trochę przespać - poradził mu Sean, ale Duff puścił mimo uszu jego radę.
- Przyprowadź tutaj kilku swoich dzikusów, Mbejane, będziemy wymieniać blaty.
- Słuchaj, Duff, to może poczekać godzinę albo dwie. Idź, przyłóż na chwilę głowę do poduszki.
- Przestań marudzić, proszę cię. Jesteś nudny jak prawdziwa żona. Sean wzruszył ramionami.
- Jak sobie życzysz. Pokaż mi w takim razie, jak to się robi. Skierowali strumień pokruszonej skały na drugi, stojący obok stół; następnie Duff zdrapał szeroką ostrą szpachlą rtęć z miedzianego blatu, zbierając ją w kulę wielkości kokosowego orzecha.
- Rtęć łączy się z cząstkami złota - wyjaśnił Seanowi, nie przerywając pracy - i przepuszcza okruchy skały, które przepływają przez stoły i spadają na hałdę. Oczywiście nigdy nie udaje się zebrać całego złota. Część idzie na śmietnik.
- A jak odzyskuje się połączone z rtęcią złoto?
- Wkłada się wszystko do retorty i wyparowuje rtęć. Złoto pozostaje na spodzie.
- Traci się przy tym diabelnie dużo rtęci, prawda?
- Nie, bynajmniej. Rtęć zbiera się po skropleniu i używa ponownie. Chodź, to ci pokażę.
Duff zaniósł kulkę amalgamatu na dół do szopy, umieścił ją w retorcie i zapalił palnik. Ogrzana kula szybko rozpuściła się i metal zaczął wrzeć. Przyglądali się w milczeniu. Poziom cieczy w retorcie wciąż opadał.
- Gdzie jest złoto? - spytał w końcu Sean.
- Och, zamknij się - warknął na niego niecierpliwie Duff. - Przepraszam cię, chłopie - dodał po chwili skruszony - ale jestem dzisiaj po prostu skonany.
Resztki rtęci wyparowały i na samym dnie pojawiła się błyszcząca jasnożółta kropla. Złoto wielkości ziarnka grochu. Duff zgasił palnik i żaden z nich przez chwilę się nie odzywał.
- To wszystko? - zapytał w końcu Sean.
- To wszystko, mój przyjacielu - odparł znużonym głosem Duff. - Co chcesz z tym zrobić? Wypełnić dziurę w zębie?
Zgarbił plecy i odwrócił się ku drzwiom.
- Utrzymuj młyn w ruchu. Jeśli już iść na dno, to z honorem.

10. Bożonarodzeniowa kolacja upłynęła w niewesołym nastroju. Zjedli ją w hotelu Candy - mieli tutaj kredyt. Candy podarowała Duffowi złoty sygnet, a Seanowi pudełko cygar. Sean nigdy przedtem nie palił, ale drapanie w piersi dawało mu teraz coś w rodzaju masochistycznej przyjemności. Jadalnia huczała od męskich głosów i szczęku sztućców, w powietrzu unosił się zapach jedzenia i gęsty dym tytoniowy, ale Sean, Duff i Candy siedzieli w swoim kącie samotni i markotni niczym na bezludnej wyspie. Sean uniósł w końcu swój kieliszek w stronę Duffa.
- Wesołych Świąt - powiedział głosem przedsiębiorcy pogrzebowego.
Wargi Duffa wykrzywiły się w upiornym uśmiechu.
- Wzajemnie.
Wypili.
- Powiedz mi jeszcze raz - odezwał się Duff - ile nam zostało? Podoba mi się, jak to mówisz; masz taki piękny głos, powinieneś deklamować Szekspira.
- Trzy funty i szesnaście szylingów.
- Tak, rzeczywiście, pięknie to ująłeś: trzy funty i szesnaście szylingów. A teraz, aby wprawić mnie w prawdziwie świąteczny nastrój, powiedz, ile wynoszą nasze długi.
- Napijmy się jeszcze - zmienił temat Sean.
- Zgoda, to całkiem dobry pomysł.
- Och, proszę was, po prostu zapomnijmy dzisiaj o tym wszystkim - zawołała Candy. - Chciałam, żeby to było takie udane przyjęcie. Patrzcie, przyszedł Francois. Hej, Francois, jesteśmy tutaj!
Elegancko ubrany du Toit przecisnął się do ich stolika.
- Wesołych Świąt, kerels, pozwólcie, że postawię wam drinka.
- Miło cię widzieć. - Candy dała mu całusa. - Jak zdrowie? Wyglądasz świetnie.
Francois natychmiast spoważniał.
- To zabawne, że akurat o tym wspomniałaś, Candy. Prawdę mówiąc, trochę się martwię. - Popukał się palcem w pierś i usiadł na wolnym krześle. - Chodzi o moje serce. Powiem wam, że trochę się tego spodziewałem. I oto wczoraj, kiedy stałem przy młynie, poczułem nagle, jakby ktoś zacisnął mi imadło na piersi. Nie byłem w stanie oddychać... w każdym razie przychodziło mi to z olbrzymim trudem. Pobiegłem naturalnie do namiotu i zajrzałem do mojej książki. Strona osiemdziesiąta trzecia. Choroby serca. - Potrząsnął ze smutkiem głową. - Bardzo się tym martwię. Wiecie, że już przedtem nie cieszyłem się zbyt dobrym zdrowiem, a teraz jeszcze to...
- O, nie - jęknęła Candy. - Nie mogę tego znieść. Teraz ty zaczynasz.
- Przepraszam, czy powiedziałem coś złego?
- Podtrzymujesz po prostu wspaniały świąteczny nastrój przy tym stole. Popatrz na ich szczęśliwe oblicza - wskazała na Duffa i Seana. - Jeśli pozwolicie, to zajrzę na chwilę do kuchni - powiedziała i oddaliła się.
- Co się stało, Duff?
Duff ponownie obdarzył Seana swoim upiornym uśmiechem.
- Ten człowiek chce wiedzieć, co się stało. Powiedz mu.
- Trzy funty i szesnaście szylingów - oznajmił Sean i zdumiony Francois wytrzeszczył na niego oczy.
- Nie rozumiem.
- To znaczy, że jesteśmy bankrutami. Spłukaliśmy się równo.
- Gott, przykro mi to słyszeć, Duff, sądziłem, że dobrze wam się wiedzie. Przez cały ten miesiąc słyszałem, jak pracuje wasz młyn. Myślałem, że do dzisiaj zdobyliście fortunę.
- Owszem, młyn pracuje, ale złota z niego mamy tyle, co kot napłakał.
- Ale dlaczego, chłopie? Wydobywacie przecież rudę z Żyły Prowadzącej?
- Zaczynani podejrzewać, że cała ta twoja historia o Żyle Prowadzącej to bajeczka dla grzecznych dzieci.
Francois wlepił oczy w swój kieliszek.
- Jak głęboko kopiecie?
- Mamy jeden szyb na głębokości około pięćdziesięciu stóp.
- Ani śladu Prowadzącej? Duff potrząsnął głową.
- Musicie wiedzieć - powiedział Francois - że kiedy pierwszy raz z wami rozmawiałem, wiele z tego, co mówiłem, było czystym domysłem.
Duff kiwnął głową.
- Teraz wiem już trochę więcej. Ale to, co powiem, jest wyłącznie do waszej wiadomości. Gdyby się wydało, straciłbym pracę, rozumiecie?
Duff ponownie kiwnął głową.
- Jak na razie Żyła Prowadząca odkryta została w dwóch miejscach. Dotarliśmy do niej u nas, w Jack and Whistle. Wiem także, że natrafili na nią bracia Heynsowie w Cousin Jock. Pozwólcie, że wam narysuję. - Wziął do ręki nóż i przejechał nim po sosie, który pozostał na talerzu Seana. - To jest Żyła Główna. Biegnie mniej więcej prosto. Tutaj jestem ja, tu Cousin Jock, a pośrodku jesteście wy. Heynsowie i my odnaleźliśmy Prowadzącą, wy nie. Według mnie, macie ją i u siebie; nie wiecie tylko, gdzie szukać.
Na drugim końcu działek należących do Jack and Whistle Żyły Główna i Prowadząca biegną w odległości dwóch stóp od siebie. Ale kiedy docierają do granicy Candy Deep, odległość między nimi wzrasta do siedemdziesięciu stóp. Natomiast na granicy Cousin Jack z powrotem zbiegają się do pięćdziesięciu stóp. Wydaje mi się, że dwie żyły tworzą coś na kształt długiego haku, o takiego - narysował nożem. - Żyła Główna jest cięciwą, a Żyła Prowadząca łukiem. - Mówię ci, Duff, jeśli wykopiesz szyb pod właściwym kątem do Żyły Głównej, znajdziesz ją... a kiedy to się już stanie, możesz postawić mi drinka.
Słuchali z powagą, a gdy Francois skończył, Duff oparł się o krzesło.
- Gdybyśmy to wiedzieli miesiąc temu! Skąd teraz weźmiemy pieniądze, żeby wykopać ten nowy szyb i nie wyłączać młyna?
- Moglibyśmy sprzedać trochę naszego sprzętu - zaproponował Sean.
- Potrzebujemy każdego narzędzia, a poza tym gdybyśmy sprzedali choćby jeden szpadel, wierzyciele rzuciliby się na nas jak głodne sępy.
- Pożyczyłbym wam, gdybym miał... ale z tym, co płaci mi pan Hradsky... - Francois wzruszył ramionami. - Potrzeba wam około dwustu funtów. Nie mam aż tyle.
Powracająca do stolika Candy usłyszała ostatnie słowa Francois.
- Co to za tajemnica?
- Czy mogę jej powiedzieć, Francois?
- Jeżeli uważasz, że to coś da...
Candy wysłuchała w milczeniu Duffa, po czym przez chwilę się zastanawiała.
- Właśnie kupiłam dziesięć działek ziemi w Johannesburgu, tym nowym rządowym osiedlu w dole doliny, i trochę krucho u mnie z forsą. Ale mogę pożyczyć wam pięćdziesiąt funtów... jeśli to wam pomoże.
- Nigdy przedtem nie pożyczałem pieniędzy od damy... to będzie dla mnie nowe doświadczenie. Kocham cię, Candy.
- Chciałabym w to wierzyć - odparła, ale, na szczęście, Duffa kompletnie zawiódł w tym momencie słuch.
- Będziemy potrzebować jeszcze stu pięćdziesięciu - ciągnął szybko dalej - czekam na wasze dalsze propozycje, panowie.
Zapadła długa cisza. Nagle Duff zaczął się uśmiechać i zerkać na Seana.
- Nic nie mów, pozwól mi zgadnąć - powstrzymał go Sean. - Masz zamiar wystawić mnie w najbliższej gonitwie?
- Ciepło, ciepło, ale niezupełnie. W jakiej jesteś formie, chłopie?
- Dziękuję, czuję się świetnie.
- Jak twoje siły?
- W porządku.
- A odwaga?
- Daj spokój, Duff, powiedz, co wymyśliłeś. Nie podoba mi się ten błysk w twoim oku.
Duff wyciągnął z kieszeni notes i nagryzmolił w nim coś ogryzkiem ołówka. Potem wydarł kartkę i podał ją Seanowi.
- Będziemy musieli porozlepiać plakaty tej treści w każdej tutejszej tawernie - powiedział.
Sean przeczytał:

W DNIU NOWEGO ROKU PRZED HOTELEM CANDY
PAN SEAN COURTENEY
MISTRZ WAGI CIĘŻKIEJ REPUBLIKI TRANSWALU
STANIE DO WALKI Z WSZYSTKIMI,
KTÓRZY ZECHCĄ SIĘ Z NIM ZMIERZYĆ.
STAWKA WYNOSI PIĘĆDZIESIĄT FUNTÓW.

Wstęp dwa szylingi.
Serdecznie wszystkich zapraszamy.

Candy zajrzała mu przez ramię i pisnęła z uciechy.
- Wspaniały pomysł. Będę musiała zatrudnić dodatkowych kelnerów do podawania drinków i otworzyć bufet z zakąskami. Chyba mogę pobrać po dwa szylingi od głowy?
- Załatwię plakaty - nie chciał dać się przelicytować Francois. - I wyślę kilku moich ludzi, żeby postawili ring.
- Do Nowego Roku zamykamy młyn. Sean musi porządnie wypocząć. Zastosujemy tylko lekki trening. Dużo snu, no i oczywiście żadnego alkoholu - oświadczył Duff.
- Widzę, że wszystko zostało już postanowione, prawda? - stwierdził Sean. - A ja muszę tylko wyjść na ring i dać się stłuc na miazgę?
- Robimy to tylko dla ciebie, chłopie, po to, żebyś zdobył sławę i bogactwo.
- Dziękuję, bardzo wam jestem wdzięczny.
- Chyba lubisz się bić?
- Kiedy jestem w nastroju.
- Nie przejmuj się, wymyślę jakieś odpowiednio paskudne wyzwiska, żeby kiedy będzie trzeba, zagrzać cię do boju.

11. Jak się czujesz? - zapytał Duff po raz szósty tego ranka - Tak samo jak pięć minut temu - zapewnił go Sean. Duff wyciągnął zegarek, popatrzył na tarczę i przytknął go sobie do ucha zdumiony, że jeszcze tyka.
- Zgromadziliśmy przeciwników na werandzie. Kazałem Candy podać im drinki za darmo... mogą pić, ile tylko zechcą. Im dłużej tu jesteśmy, tym mocniej zaprawiają sobie łby alkoholem. Francois zbiera pieniądze za wstęp - do mojego sakwojaża. Powędruje do niego także forsa za wygrane walki. Na drodze za hotelem postawiłem na posterunku Mbejane. Jeśli dojdzie do jakiejś draki, jeden z nas rzuci mu torbę, a on umknie z nią w wysoką trawę.
Sean wylegiwał się na łóżku Candy z rękoma założonymi za głowę. Roześmiał się.
- Pomyślałeś o wszystkim. A teraz, na miłość boską, uspokój się, człowieku. Wyprowadzasz mnie z równowagi.
Drzwi otworzyły się głośno na oścież i Duff podskoczył z wrażenia. W progu stanął Francois, przyciskając rękę do piersi.
- Moje serce - wyszeptał, ciężko dysząc. - Cała ta historia jest nie na moje serce.
- Co się dzieje na dworze? - zapytał Duff.
- Zebraliśmy już ponad pięćdziesiąt funtów za wstęp. Na dachu siedzą włóczędzy, którzy nie zapłacili, ale za każdym razem, kiedy się do nich zbliżani, rzucają we mnie butelkami - powiedział i przekrzywił głowę. - Posłuchaj tylko. - Cienkie ściany hotelu słabo tłumiły ryk tłumu. - Nie powinniśmy kazać im długo czekać. Lepiej wyjdźcie, zanim zaczną was szukać.
Sean wstał.
- Jestem gotów. Francois zawahał się.
- Pamiętasz, Duff, Fernandesa? Tego Portugalczyka z Kimberley?
- O nie! - przerwał mu Duff. - Nie mów mi, że tutaj jest. Francois kiwnął głową.
- Nie chciałem cię niepokoić, ale kilku miejscowych chłopaków złożyło się i wysłało do niego telegram. Przyjechał pół godziny temu ekspresowym dyliżansem. Miałem nadzieję, że nie zdąży, ale... - wzruszył ramionami.
Duff spojrzał ze smutkiem na Seana.
- Mówi się pech, chłopie. Francois starał się złagodzić szok.
- Zapowiedziałem, że walki odbędą się w kolejności zgłoszeń. Fernandes jest szósty z kolei, więc Seanowi i tak uda się zarobić parę setek. A potem możemy zawsze powiedzieć, że jest zmęczony i zakończyć zawody.
Sean przysłuchiwał się mu z zainteresowaniem.
- Ten Fernandes jest taki niebezpieczny?
- To jego właśnie mieli na myśli, kiedy wymyślili to słowo - poinformował go Duff.
- Chodźmy mu się przyjrzeć.
Krocząc na czele małego pochodu, Sean wyszedł z pokoju Candy.
- Zdobyłeś może jakąś wagę? - zapytał Duff małego Afrykanera.
- Nie, nie ma tutaj żadnej, której udźwig przekraczałby sto pięćdziesiąt funtów - odparł Francois - ale sprowadziłem Gideona Barnarda.
- Po co?
- Jest handlarzem bydła. Przez całe życie oceniał na oko ciężar zwierząt. Poda nam wagę zawodników z dokładnością do kilku funtów.
Duff zachichotał.
- Będzie to musiało wystarczyć. Wątpię poza tym, czy wystąpimy o międzynarodowe uznanie tytułów.
Mrużąc oczy wyszli na werandę. Oślepiły ich jasne promienie słońca i ogłuszył ryk tłumu.
- Który z nich to Fernandes? - szepnął Sean. Nie musiał wcale pytać. Portugalczyk stał wśród innych zawodników niczym goryl w klatce z szympansami. Porośnięty był gęstym zmierzwionym włosem, który okrywał jego ramiona, plecy i pierś, całkowicie zasłaniając brodawki i podkreślając rozmiary jego wielkiego brzucha.
Tłum rozstąpił się i Sean wraz z Duffem ruszyli w stronę ringu. Klepano Seana po plecach, ale życzenia wygranej tonęły we wszechogarniającym hałasie. Sędzią był Jock Heyns - pomógł Seanowi przejść przez sznury i przeszukał mu kieszenie.
- Tak tylko sprawdzam - powiedział przepraszająco. - Nie chcemy na ringu żadnych kastetów - dodał, po czym kiwnął na wysokiego mężczyznę o brązowej twarzy, który opierał się na sznurach, żując tytoń.
- To jest pan Barnard. Nasz wagowy. No, co powiesz, Gideonie? Wagowy strzyknął w bok tytoniowym sokiem.
- Dwieście dziesięć. - Dziękuję.
Jock uniósł w górę ręce i po kilku chwilach został nagrodzony względnym milczeniem.
- Panie i panowie...
- Do kogo mówisz, szefie?
- Mamy zaszczyt gościć dzisiaj u nas pana Seana Courteneya...
- Obudź się, Boet, gościmy go już od kilku miesięcy.
- ...mistrza republiki w wadze ciężkiej...
- Dlaczego nie nazwiesz go po prostu mistrzem świata, fiucie? Ma takie same prawo do tego tytułu.
- ...który odbędzie sześć walk...
- Jeśli da radę!
- ...w obronie swego tytułu. Każda ze stron wpłaca do puli pięćdziesiąt funtów.
Długo nie milknące oklaski.
- Jego pierwszym przeciwnikiem jest ważący dwieście dziesięć funtów pan Anthony... - Jock Heyns wziął głęboki oddech.
- Chwileczkę - zawołał Sean - kto powiedział, że on będzie pierwszy?
Heyns wypuścił ze świstem powietrze.
- Tak ustalił pan du Toit.
- Ja z nimi walczę i ja będę ich wybierał. Chcę Portu... Duff zatkał Seanowi usta.
- Nie bądź głupi - szepnął mu desperacko do ucha. - Walcz najpierw z tymi, których łatwo pokonasz. Puknij się w głowę: nie robimy tego dla zabawy, staramy się sfinansować budowę szybu, pamiętasz?
Sean oswobodził usta.
- Chcę Portugalczyka! - wrzasnął.
- On tylko żartuje - zapewnił widzów Duff, po czym odwrócił się wściekły do Seana. - Oszalałeś? Ten mieszaniec to istny ludożerca, jesteśmy z góry ubożsi o pięćdziesiąt funtów.
- Chcę Portugalczyka - powtórzył Sean z uporem małego chłopca, który wybrał sobie najdroższą zabawkę w całym sklepie.
- Niech walczy z mieszańcem! - wrzeszczeli dżentelmeni siedzący na dachu i Jock Heyns zmierzył ich nerwowym wzrokiem; zachodziła obawa, że w charakterze dodatkowych argumentów mogą użyć pustych butelek.
- W porządku - zgodził się szybko. - Pierwszym przeciwnikiem jest ważący - spojrzał na Barnarda i powtórzył za nim - dwieście pięćdziesiąt pięć funtów pan Felezardo da Silva Fernandes.
Przy akompaniamencie gwizdów i braw Portugalczyk zszedł kołyszącym się krokiem z werandy i wbiegł na ring. Sean zobaczył Candy machającą do niego z okna jadalni. Posłała mu z obu rąk całusa i w tej samej chwili Trevor Heyns, który mierzył czas, uderzył w służące za gong wiadro. Sean usłyszał ostrzegawczy krzyk Duffa
i instynktownie się uchylił. Zobaczył przed oczyma gwiazdy, po czym ocknął się, leżąc między nogami stojących w pierwszym rzędzie widzów.
- Ten sukinsyn uderzył mnie - poskarżył się głośno. Potrząsnął głową, dziwiąc się, że wciąż tkwi na swoim miejscu. Ktoś wylał na niego kufel piwa i to go otrzeźwiło. Poczuł, jak wzbiera w nim gniew.
- Sześć - liczył Jock Heyns. Portugalczyk stał przy sznurach.
- Wracaj, gnojku. Mam zamiar jeszcze ci przyłożyć. Gniew chwycił Seana za gardło.
- Siedem... osiem... Sean podniósł się na nogi.
- Całuję twoje matkę. - Fernandes cmoknął obleśnie grubymi wargami. - Pieprzę twoją siostrę, o tak. - Pokazał plastycznie, jak to robi.
Sean ruszył do ataku. Zdążył trzasnąć z całej siły Fernandesa w szczękę, a potem napięte liny zatrzymały go w biegu i cisnęły z powrotem w tłum.
- Nie było cię nawet na ringu, jak mogłeś go uderzyć! - zaprotestował facet, na którego wpadł, najwyraźniej jeden z tych, co postawili na Fernandesa.
- O tak! - zademonstrował mu Sean. Facet usiadł ciężko na ziemi i nie miał nic więcej do powiedzenia. Sean przeskoczył przez sznury. Jock Heyns był właśnie w połowie swego drugiego wyliczania, kiedy Sean przerwał mu i złapawszy leżącego Portugalczyka za kudły podniósł go na nogi. Pomógł mu złapać równowagę, po czym zadał kolejny cios.
- Raz... dwa... trzy... - zaczął z rezygnacją liczyć po raz trzeci Jock Heyns. Tym razem udało mu się dotrzeć bez przeszkód do dziesięciu.
W tłumie rozległy się głośne protesty; Heyns musiał krzyczeć na całe gardło, żeby go usłyszano.
- Czy ktoś chce wnieść jakieś formalne zastrzeżenie? Wyglądało na to, że byli tacy, co chcieli to zrobić.
- Bardzo dobrze, proszę w takim razie na ring. Nie przyjmuję komentarzy z tłumu. - Stanowisko Heynsa było zrozumiałe; w przypadku zmiany decyzji groziła mu poważna kara finansowa. Ale Sean chodził wzdłuż sznurów i mierzył wszystkich srogim spojrzeniem niczym lew, który wyszedł właśnie na polowanie. Jock odczekał przyzwoitą chwilę, po czym uniósł do góry jego prawą rękę.
- Zwycięzcy przysługuje dziesięć minut odpoczynku przed następną walką. Czy mógłbym prosić trenerów o odebranie swojego zawodnika? - wskazał na leżącego Portugalczyka.
- Świetnie ci idzie, chłopie, może jesteś trochę na bakier z przepisami, ale widowisko jest wspaniałe - stwierdził Duff, biorąc Seana pod ramię i prowadząc go do stojącego na werandzie krzesła. - Jeszcze trzy takie walki i dzień będzie można uznać za udany.
Wręczył Seanowi szklankę.
- Co to?
- Sok pomarańczowy.
- Wolałbym coś mocniejszego.
- Później, chłopie.
Duff odebrał pieniądze Portugalczyka i schował je do sakwojaża, a lekko podenerwowani panowie, sponsorujący Fernandesa, znieśli go z ringu i złożyli w ustronnym miejscu na werandzie, żeby mógł trochę odpocząć.
Następny zawodnik, pan Anthony Blair, nie miał serca do walki. Odznaczał się dobrą pracą nóg, ale korzystał z nich wyłącznie po to, by trzymać się w jak największej odległości od pięści Seana.
- Ten chłopak to urodzony długodystansowiec.
- Uważaj, Courteney, bo cię zagoni na śmierć.
- Jeszcze jedno okrążenie, Blair, i przebiegniesz pięć mil. Gonitwa skończyła się, kiedy lekko spocony Sean osaczył go w narożniku i powalił na ziemię.
Tymczasem trzeci przeciwnik zaczął odczuwać dotkliwy ból w klatce piersiowej.
- Nie uwierzycie, jak mnie boli - oznajmił zgrzytając zębami.
- Czy przypadkiem nie bulgocze ci w płucach przy oddychaniu? - zapytał Francois.
- Tak, właśnie to. Nie uwierzycie, jak mi bulgocze.
- Zapalenie opłucnej - orzekł du Toit z lekką zazdrością w głosie.
- Czy to coś poważnego? - zapytał niespokojnie chory.
- Niestety tak. Strona sto szesnasta. Kuracja polega...
- W takim razie nie będę mógł walczyć. Co za cholerny pech! - poskarżył się wesołym głosem chory.
- Rzeczywiście masz wyjątkowego pecha - zgodził się Duff. - Oznacza to bowiem, że straciłeś pieniądze wpłacone do puli.
- Nie zrobicie chyba takiego świństwa choremu?
- Może się założymy? - zasugerował przymilnym głosem Duff. Czwartym zawodnikiem był wielki, jasnowłosy i pyzaty Niemiec.
W drodze na ring potknął się trzy albo cztery razy; potem wywrócił się przechodząc przez liny i na czworakach dotarł do narożnika. Tam udało mu się - nie bez pomocy ringowego słupka - przybrać z powrotem pozycję pionową. Jock podszedł do niego blisko, żeby sprawdzić woń jego oddechu, i zanim zdążył się cofnąć, Niemiec złapał go w niedźwiedzi uścisk i puścił się z nim w tany. Tłumowi szalenie się to spodobało i nie było większych zastrzeżeń, kiedy po skończonym walcu Jock ogłosił zwycięstwo Seana walkowerem. Dokładniej rzecz biorąc, zasługę należałoby przyznać Candy - to ona dostarczyła darmowych drinków.
- Jeśli chcesz, możemy już zamknąć ten cyrk, chłopcze - powiedział Duff. - Zarobiłeś dosyć, żeby przez kilka następnych miesięcy utrzymać przy życiu Candy Deep.
- Nie trafił mi się jeszcze ani jeden porządny przeciwnik. Ale podoba mi się ten ostatni. Z tamtymi chodziło o pieniądze; z tym będę walczył dla przyjemności.
- Byłeś wspaniały; zasłużyłeś sobie na ten luksus - zgodził się Duff.
- Pan Martin Curtis, mistrz stanu Georgia, USA, w wadze ciężkiej - przedstawił go Jock.
Gideon Barnard ocenił jego wagę na dwieście dziesięć funtów - tyle samo, ile ważył Courteney. Już po powitalnym uścisku ręki Sean zorientował się, że nie czeka go rozczarowanie.
- Miło pana poznać - głos Amerykanina był cichy...
- Pański uniżony sługa - odparł Sean i posłał cios tam, gdzie jeszcze przed chwilą znajdowała się głowa Curtisa. Pięść przeciwnika grzmotnęła go w odkrytą pierś pod uniesioną prawą ręką. Sean stęknął z bólu i ostrożnie się cofnął. Przez tłum przeleciało lekkie westchnienie, po czym zapadła pełna ukontentowania cisza. To było to, na co wszyscy czekali.
Wcześnie podano czerwone wino; pryskało drobnymi kropelkami przy każdym zadanym i przyjętym ciosie. Walczący poruszali się zgrabnie po placyku udeptanej trawy. Po każdym głuchym odgłosie uderzenia tłum wybuchał hałaśliwym rykiem; pozostałe sekundy wypełnione były chrapliwym oddechem obu mężczyzn i szuraniem ich stóp po trawie.
- Aaaaaaa!
Pełną napięcia ciszę przerwał odgłos przypominający ryk śmiertelnie rannego nosorożca. Zdumieni przeciwnicy odskoczyli od siebie i spojrzeli razem z innymi w stronę hotelu. Fernandes ocknął się z letargu; jego wielka jak góra włochata sylwetka zdawała się wypełniać całą werandę. Uniósł w górę jeden z najlepszych stołów Candy i trzymając go przed sobą wyrwał dwie nogi, tak jakby to były skrzydełka pieczonego kurczaka.
- Francois, torba! - krzyknął Sean. Afrykaner podniósł ją i cisnął ponad głowami tłumu. Sean wstrzymał oddech obserwując jej powolny lot, a potem odetchnął z ulgą widząc, jak Mbejane chwyta ją i znika za węgłem hotelu.
- Aaaaaaa! - ponownie zagrzmiał Fernandes. Trzymając w obu rękach stołowe nogi natarł na tłum stojący między nim a Seanem. Ludzie rozpierzchli się na boki.
- Nie ma pan nic przeciwko temu, że skończymy tę walkę innym razem? - zapytał Sean Amerykanina.
- Skądże znowu. W dowolnym czasie i miejscu. I tak właśnie miałem zamiar się oddalić.
Duff sięgnął przez liny, łapiąc Seana za ramię.
- Jest tutaj ktoś, kto cię szuka... a może już sam zdążyłeś to zauważyć?
- Może chce mi w ten sposób okazać swoją przyjaźń?
- Nie byłbym tego taki pewny. Idziesz?
Fernandes zatrzymał się, zamachnął i cisnął stołową nogą w Seana. Przeleciała, furkocząc niczym wzbijający się w powietrze gołąb, tuż obok jego głowy; od podmuchu zwichrzyły mu się włosy.
- Prowadź, Duff - odparł Sean. Fernandes wciąż podążał w jego stronę, uzbrojony w potężną stołową nogę. Dzieliły ich zaledwie trzy cienkie liny. Nie było na co czekać. Szybkość, z jaką Sean opuścił wraz z Duffem pole walki, zdecydowanie zaćmiła poprzednie wyczyny pana Blaira. Brzuchaty Fernandes nie miał w tym wyścigu żadnych szans.
Parę minut po południu do Candy Deep przybył Francois z wiadomością, że Portugalczyk, pobiwszy do nieprzytomności trzech swoich sponsorów, wyjechał z powrotem do Kimberley dyliżansem o dwunastej.
Duff spuścił kurek strzelby.
- Dzięki, Franz. Czekaliśmy na niego z lunchem. Sądziłem, że może złożyć nam wizytę.
- Policzyłeś pieniądze?
- Tak, twoja prowizja jest w tej papierowej torbie na stole.
- Dziękuję, chłopie. Zejdźmy na dół i uczcijmy to.
- Możesz pójść sam i wypić za nas jednego.
- Hej, Duff, przecież obiecałeś... - zaczął Sean.
- Powiedziałem: później. Za trzy albo cztery tygodnie. W tej chwili mamy jeszcze trochę roboty. Musimy na przykład wykopać szyb, który będzie miał pięćdziesiąt stóp głębokości i trzysta długości.
- Możemy zacząć jutro, od samego rana.
- Chcesz być bogaty, prawda? - zapytał Duff.
- Tak, ale...
- Chcesz nosić piękne angielskie garnitury i pić francuski szampan...
- Tak, ale...
- Więc przestań się kłócić, poderwij swój tłusty tyłek i zabieraj się do roboty.
12. Chińczycy do odpędzania demonów używają petard. Duff i Sean stosowali tę samą metodę: utrzymywali młyn w ruchu; póki po dolinie niosło się jego dudnienie i słyszeli go wierzyciele, wszystko było w porządku. Wszyscy byli przekonani, że Duff i Sean trafili na bogate złoża i zostawiali ich w spokoju. Tymczasem samo utrzymywanie młyna w ruchu kosztowało dwa razy więcej, niż można było uzyskać za wypluwane przez niego małe, żałosne, żółte śruciny.
Przez cały ten czas wgryzali się w ziemię, starając się skończyć kopanie szybu przed Dniem Osadników. Wysadzali skałę dynamitem i kiedy tylko opadł na ziemię ostatni kamień, biegli z powrotem do wykopu, krztusząc się dymem i odgarniając rumowisko, żeby wywiercić nowe dziury. Trwało lato, dni były długie i pracowali, dopóki było jasno. Ostatnie lonty zapalali czasem przy świetle latarni.
Piasek w klepsydrze sypał się jednak szybciej, niż się spodziewali, i pieniądze rozeszły się. Piętnastego lutego Duff ogolił się, zmienił koszulę i poszedł prosić Candy o kolejną pożyczkę. W poprzednim tygodniu sprzedali dwa konie i Sean, przyglądając się schodzącemu ze zbocza Duffowi, po raz pierwszy od kilku lat zmówił krótką modlitwę.
Duff wrócił późnym rankiem. Stanął na skraju wykopu i popatrzył na Seana zakładającego następne ładunki. Jego plecy lśniły od potu; niczym na płaskorzeźbie widać było na nich napinające się i rozluźniające mięśnie.
- To się nazywa muskulatura, chłopcze. Tak trzymaj. Sean podniósł zaczerwienione od kurzu oczy.
- Ile? - zapytał.
- Znowu pięćdziesiąt. Grozi, że to już ostatni raz.
Oczy Seana przykuł pakunek, który Duff trzymał pod pachą.
- A to co?
Spostrzegł kapiący przez brązowy papier tłuszcz i ślinka napłynęła mu do ust.
- Kawałek najlepszej polędwicy. Od dzisiaj koniec z kaszą kukurydzianą - uśmiechnął się do niego Duff.
- Befsztyki - rozmarzył się Sean. - Nie dosmażone: krwawiące przy każdym kęsie, doprawione odrobiną czosnku i solą.
- A obok mnie siedzisz ty i nucisz tęskną pieśń na pustkowiu - dodał Duff. - Skończ z tą poezją, chłopie, zapal lonty i zejdź na dół na żarcie.
Godzinę później szli ramię w ramię dnem swojego wykopu. Za ich plecami tłoczyli się Mbejane i jego Zulusi. Seanowi odbiło się jedzenie.
- To była uczta. Już chyba nigdy nie spojrzę na kukurydzę. Doszli do samego końca wykopu, tam gdzie leżało rumowisko świeżo wysadzonej ziemi i skały. Sean poczuł, jak coś ściska go w gardle; ciarki podniecenia chodziły mu po plecach i karku. Nagle w jego ramię wbiły się mocno palce Duffa; czuł wyraźnie ich drżenie.
Wyglądało to jak wąż. Gruby szary pyton wił się wzdłuż jednej ze ścian wykopu, znikał pod świeżym rumowiskiem i pojawiał z powrotem po drugiej stronie.
Duff pierwszy rzucił się do przodu. Ukląkł, podniósł kawałek złotonośnej skały, duży, szary nakrapiany odłamek, i ucałował go.
- To musi być ona, prawda, Duff? To musi być Prowadząca?
- To nasza chimera.
- Nigdy więcej kukurydzy - powiedział cicho Sean, i Duff roześmiał się. A po chwili dzikim, szalonym rykiem uczcili swój triumf.

13. Daj mi to jeszcze do ręki - poprosił Sean. Duff podał mu.
- Do diabła, ależ to ciężkie.
- Nie ma na ziemi nic cięższego.
- Musi ważyć z pięćdziesiąt funtów.
Sean trzymał sztabę w obu dłoniach. Nie była większa od cygarniczki.
- Więcej!
- Odrobiliśmy wszystkie nasze straty w ciągu dwóch dni pracy.
- I trochę nawet udało nam się odłożyć.
Sean położył złotą sztabkę na stojącym między nimi stole. Błyszczała żółto, uśmiechając się do nich w świetle latarni. Duff pochylił się i pogłaskał ją; powierzchnia surowego odlewu była lekko chropowata.
- Nie mogę się powstrzymać, żeby tego nie robić - przyznał z zażenowaniem.
- Ja też! - Sean również dotknął dłonią sztabki. - Za tydzień albo dwa będziemy mogli zapłacić Candy za działki.
Duff zrobił wielkie oczy.
- Co powiedziałeś?
- Że będziemy mogli spłacić Candy.
- Myślałem, że się przesłyszałem. - Duff poklepał go z pobłażaniem po plecach. - Posłuchaj, chłopcze, postaram się wyłożyć to w prosty sposób. Ile czasu mamy na spłacenie działek?
- Dwa lata.
- Zgadza się. A teraz następne pytanie: ilu ludzi ma tutaj jakieś pieniądze?
Sean spojrzał na niego zaintrygowany.
- No cóż, teraz my, a także... a także...
- Nikt inny do czasu powrotu Hradsky'ego - skończył za niego Duff.
- A bracia Heynsowie? Dotarli przecież do Żyły Prowadzącej.
- Oczywiście, ale nic z niej nie wycisną, dopóki nie sprowadzą sprzętu z Anglii.
- Mów dalej! - odezwał się Sean nie bardzo zdając sobie sprawę, do czego zmierza Duff.
- Zamiast spłacać teraz Candy, powinniśmy użyć tej sztabki - poklepał złoto - i następnych jej małych siostrzyczek na wykupienie wszystkich terenów, na których zdążymy położyć ręce. Na początek działki Doca Sutherlanda, leżące między nami i Jack and Whistle. Potem zamówimy kilka dużych, dziesięciotłuczkowych młynów, a kiedy zaczną wypluwać złoto, kupimy za nie ziemię, sfinansujemy budowę cegielni i warsztatów, firmy przewozowe i inne. Powiedziałem ci już wcześniej: złota można się dorobić nie tylko wtedy, gdy wykopuje się je spod ziemi.
Sean wpatrywał się w niego w milczeniu.
- Nie masz lęku przestrzeni? - zapytał Duff. Sean potrząsnął głową.
- To dobrze, bo niedługo poszybujemy wysoko... tam gdzie latają orły... Będziemy uczestniczyć w największym finansowym przewrocie, jaki kiedykolwiek widział ten kraj.
Sean zapalił cygaro, jedno z tych, które dostał od Candy. Drżała mu lekko ręka.
- Nie sądzisz, że lepiej byłoby wziąć trochę na wstrzymanie? Do diabła, Duff, dotarliśmy do złoża zaledwie dwa dni temu.
- I zarobiliśmy od tego czasu tysiąc funtów - przerwał mu Duff. - Posłuchaj mnie, Sean: całe życie czekałem na taką okazję. Jesteśmy tutaj pierwsi, te złoża czekają na nas niczym otwierająca szeroko nogi dziwka. Wejdźmy w nie i zgarnijmy, ile się da.
Następnego ranka Duffowi udało się odnaleźć Doca Sutherlanda i porozmawiać z nim o interesach, zanim ten - jak zwykł to robić codziennie - zdążył zalać się w pestkę. Jeszcze godzina i byłoby za późno. Doc stłukł swój kieliszek i spadł z krzesła, w końcu jednak podpisał umowę na sprzedaż dwudziestu pięciu działek Seanowi i Duffowi. Atrament nie wysechł jeszcze na kontrakcie, kiedy Duff pędził do Obozu Ferrieras, żeby spotkać się z Tedem Reynecke, który był właścicielem terenów po drugiej stronie Cousin Jock. Sean pozostał w Candy Deep i doglądał młyna, gryząc paznokcie. W ciągu siedmiu dni Duff kupił więcej niż sto działek i zadłużył ich na ponad czterdzieści tysięcy funtów.
- Duff, ty chyba oszalałeś - załamywał ręce Sean. - Znowu wszystko stracimy.
- Ile dotąd wyciągnęliśmy z Candy Deep?
- Cztery tysiące.
- Dziesięć procent całego naszego długu w ciągu dziesięciu dni, z tym nędznym czterotłuczkowym młynem na dodatek. Trzymaj się stołu, chłopie, bo jutro mam zamiar kupić czterdzieści działek po drugiej stronie Jack and Whistle. Miałbym je wszystkie już dzisiaj, ale ten przeklęty Grek nie chce zejść poniżej tysiąca funtów za jedną działkę. Przypuszczam, że będę mu je w końcu musiał dać.
Sean złapał się za skronie.
- Duff, proszę cię. Już i tak jesteśmy zadłużeni po uszy.
- Stój z boku, chłopie, i patrz, jak sobie radzi stary wąż.
- Idę do łóżka. Wygląda na to, że jutro rano znów będę musiał objąć twoją zmianę, ponieważ uparłeś się przez cały dzień jeździć po okolicy, wpędzając nas w ruinę.
- To nie jest konieczne. Zatrudniłem tego jankesa, Curtisa. No wiesz, twojego sparingowego partnera. Okazało się, że jest górnikiem, i zgodził się pracować za trzy dychy miesięcznie. Możesz więc pojechać razem ze mną do miasta i przyjrzeć się, jak robię z ciebie zamożnego człowieka. Umówiłem się z Grekiem w hotelu Candy o dziewiątej rano.

14. O dziewiątej Duff rozprawiał z ożywieniem, a Sean siedział milcząco na skraju krzesła; o dziesiątej, kiedy Grek wciąż się nie pojawiał, Duff stracił wyraźnie werwę, a Sean promieniał z radości. O jedenastej Sean chciał wracać do kopalni.
- To dobry omen, Duff. Bóg spojrzał w dół i zobaczył, jak tu siedzimy, gotowi popełnić straszliwe głupstwo. Nie, powiedział, nie mogę na to pozwolić. Sprawię, że Grek złamie sobie nogę. Nie dopuszczę, żeby coś złego wydarzyło się takim miłym chłopakom.
- Dlaczego nie pójdziesz i nie wstąpisz do klasztoru trapistów? - zapytał Duff spoglądając na zegarek. - Chodź, zabieramy się stąd.
- Tak jest, proszę pana! - Sean podniósł się skwapliwie z krzesła. - Zdążymy jeszcze oczyścić stoły przed lunchem.
- Nie wracamy do obozu, jedziemy szukać Greka.
- Posłuchaj, Duff.
- Posłucham później, teraz chodź.
Pojechali do gospody Pod Jasnymi Aniołami, zostawili na dworze konie i razem weszli do środka. Po jaskrawym słońcu na zewnątrz sala wydawała się pogrążona w ciemności, ale nawet w półmroku ich uwagę natychmiast przykuli siedzący przy jednym ze stolików ludzie. Był wśród nich Grek, odwrócony plecami do wejścia; dzielący jego czarne, tłuste włosy przedziałek wydawał się narysowany białą kredą. Sean spojrzał na dwóch mężczyzn, którzy siedzieli po drugiej stronie stołu. Obaj byli Żydami, to nie ulegało najmniejszej wątpliwości, ale na tym kończyło się ich podobieństwo. Młodszy był szczupły, z gładką, oliwkową skórą, napiętą mocno na wystających kościach policzkowych. Miał jaskrawoczerwone usta i brązowe wilgotne oczy, ocienione dziewczęcymi rzęsami i przypominające kolorem cukierki toffi. Na krześle obok niego siedział człowiek, którego ulepiono chyba z wosku, a potem trzymano zbyt blisko gorącego płomienia. Zaokrąglone do granicy deformacji ramiona wieńczyły korpus zbliżony kształtem do gruszki, z trudnością podtrzymując potężną głowę, sklepioną niczym mauzoleum Taj Mahal. Uczesane w stylu Braciszka Tucka włosy były gęste tylko za uszami. Ale oczy - żółte, rzucające snopy iskier - nie miały w sobie nic komicznego.
- Hradsky - syknął Duff, po czym szybko zmienił wyraz twarzy. Podszedł z uśmiechem do stolika.
- Serwus, Nikky, myślałem, że mamy umówione spotkanie. Grek obrócił się szybko na krześle.
- Przepraszam, panie Charleywood, zatrzymano mnie.
- Jak widzę, lasy pełne są zbójców.
Sean zobaczył, jak spod kołnierza Hradsky'ego wypełza rumieniec. Po chwili zniknął.
- Sprzedałeś swoje działki? - zapytał Duff. Grek kiwnął nerwowo głową.
- Przykro mi, panie Charleywood, ale pan Hradsky zapłacił bez żadnych targów tyle, ile zażądałem. Gotówką!
Duff leniwie spojrzał na mężczyzn siedzących po drugiej stronie stołu.
- Cześć, Norman. Jakże się miewa twoja córka?
Tym razem rumieniec oblał całą twarz Hradsky'ego. Otworzył usta, cmoknął dwa razy językiem i zamknął je z powrotem. Duff uśmiechnął się i spojrzał na młodszego Żyda.
- Powiedz to za niego, Max.
Max wlepił w stół swoje oczy koloru toffi.
- Córka pana Hradsky'ego czuje się świetnie.
- Mam nadzieję, że wkrótce po moim przymusowym wyjeździe z Kimberley wyszła za mąż.
- Istotnie.
- Wykazałeś się wielkim sprytem, Norman, o wiele większym niż wtedy, kiedy kazałeś swoim zbirom wygnać mnie z miasta. To nie było zbyt uprzejme z twojej strony.
Nikt się nie odezwał.
- Musimy się kiedyś spotkać i porozmawiać o dobrych, starych dziejach. A do tego czasu, bą... bą... bądź zdrów.
- On ma córkę? - zapytał Sean w drodze powrotnej do kopalni. - Jeżeli jest do niego podobna, to miałeś szczęście, że udało ci się od niej zwiać.
- Nie jest. Była jak grono obsypanych kwieciem dojrzałych winogron.
- Trudno mi w to uwierzyć.
- Podobnie jak i mnie. Jedyny nasuwający się wniosek jest taki, że i w tym wypadku wykonał za niego robotę Max.
- Co to za facet?
- Jest królewskim błaznem. Plotka głosi, że kiedy Hradsky skończy się odlewać, Max strząsa z jego ptaka kropelki.
Sean roześmiał się.
- Ale nie wolno ci lekceważyć Hradsky'ego - ciągnął dalej Duff. - To, że się jąka, jest jego jedynym słabym punktem, a mając przy sobie Maxa, pokonał i tę przeszkodę. Pod tą olbrzymią czaszką kryje się mózg szybki i bezlitosny niczym gilotyna. Teraz, kiedy tutaj przyjechał, zacznie się nareszcie coś dziać. Będziemy musieli ostro przyspieszyć, żeby dotrzymać mu kroku.
- Skoro mowa o przyspieszeniu, Duff - powiedział po namyśle Sean - teraz, kiedy nie udało nam się kupić działek od Greka i nie musimy wydawać całej naszej gotówki, żeby zaspokoić jego chciwość, powinniśmy pomyśleć o zamówieniu sprzętu, który pracowałby na kupionych przez nas działkach.
Duff wyszczerzył do niego zęby.
- W zeszłym tygodniu wysłałem telegram do Londynu. Przed końcem tego miesiąca na statku znajdą się dwa fabrycznie nowe dziesięciotłuczkowe młyny.
- Dobry Boże, dlaczego mi nic nie powiedziałeś?
- I tak miałeś już dość zmartwień na głowie. Nie chciałem łamać ci serca.
Sean już otwierał usta, żeby zdmuchnąć Duffa z siodła, ale ten puścił do niego oko i zadrżały mu wargi. Próbował stłumić wzbierający w gardle śmiech, lecz bezskutecznie.
- Ile to będzie nas kosztować? - zapytał parskając głośno.
- Jeżeli jeszcze raz mnie o to zapytasz, zaduszę cię - odparł Duff, śmiejąc się razem z nim. - Wiedz tylko, że jeśli chcemy mieć dość forsy, żeby zapłacić za fracht, kiedy wyładują te młyny w Port Natalu, będziemy musieli w ciągu kilku następnych tygodni przepuścić przez tę naszą małą maszynkę całą górę.
- A co z płatnościami za nowe działki?
- O to się nie kłopocz. To moje zmartwienie.
W ten sposób docierała się ich spółka; w ciągu następnych tygodni ustalił się między nimi podział zajęć. Duff ze swoim darem przekonywania i czarującym uśmiechem był tym, który prowadził negocjacje i wylewał oliwę na wzburzone przez niecierpliwych wierzycieli morze. Był istną kopalnią wiedzy górniczej - Sean czerpał z niej prawie codziennie - i pomysłów, z których część była szalona, a część wspaniała. Ale rozpierająca go, niespokojna energia nie sprzyjała ich urzeczywistnieniu. Szybko tracił zapał i to Sean był tym, który rezygnował z jego najbardziej niedorzecznych planów i akceptował te, które wydawały się obiecujące; a kiedy już stał się ich ojcem chrzestnym, realizował je tak, jakby należały do niego. Duff był teoretykiem, Sean praktykiem. Sean rozumiał, dlaczego Duffowi nigdy dotąd nie udało się osiągnąć sukcesu; ale zdawał sobie jednocześnie sprawę, że sam nie dokonałby niczego. Obserwował z głębokim podziwem sposób, w jaki Duff wykorzystywał wąski płynący z Candy Deep strumień złota, żeby utrzymać młyn w ruchu, opłacić dostawców, uiścić w terminie opłaty za zakupione działki i zaoszczędzić na nowy sprzęt.
Był niczym żongler podrzucający w górę gorące kawałki węgla: gdyby przytrzymał dłużej w ręku którykolwiek z nich, groziło mu poparzenie, a gdyby któregoś nie złapał, runęłyby w dół wszystkie. Ale Duff, ów w głębi duszy niepewny Duff, miał ścianę, o którą mógł się oprzeć. Nigdy tego nie mówił, ale widać to było w jego oczach, kiedy patrzył na Seana. Czasami czuł się bardzo mały przy swoim wielkim przyjacielu i jego jeszcze większej determinacji - ale było to przyjemne uczucie: jakby stał, zapierając się mocno nogami, na szczycie łagodnego wzniesienia.
Wokół młyna stanęły nowe budynki: magazyny, barak, w którym wytapiali złoto, i dwa domki mieszkalne, jeden dla Seana, drugi dla Duffa. Duff znowu nocował w hotelu Candy. Obozowisko czarnych rozrastało się bezładnie w dół zbocza, cofając się co tydzień przed napierającą na nie białą hałdą. Zmieniała się cała dolina. Przyjechały nowe młyny Hradsky'ego i stanęły obok siebie na zboczu, wysokie i dumne do czasu, kiedy pomniejszyły je ich własne hałdy. Johannesburg, który na początku był tylko siatką wytyczonych przez geometrów działek, wchłonął porozrzucane tu i ówdzie obozowiska i włączył je w porośniętą trawą szachownicę ulic.
Komitet Kopaczy, znudzony ciągłym zeskrobywaniem gówna z butów, zarządził budowę publicznych latryn, a potem, zadziwiony własną śmiałością, wzniósł most na Natal Spruit, wynajął konną polewaczkę, która spryskiwała pokryte kurzem ulice Johannesburga, a także wydał prawo zabraniające grzebania zwłok w promieniu pół mili od centrum miasta. Sean i Duff, jako członkowie Komitetu, uznali za swój obowiązek zademonstrowanie wiary w rozwój zagłębia, i kupili dwadzieścia pięć parceli w Johannesburgu, po pięć funtów każda - z terminem płatności w ciągu sześciu miesięcy. Candy zwerbowała wszystkich swoich klientów i podczas trwającego jeden weekend bohaterskiego zrywu rozebrali oni hotel, załadowali każdą deskę i każdy kawałek żelaza na swoje wozy, przewieźli je o milę dalej wzdłuż doliny i odbudowali hotel na należących do Candy gruntach w centrum miasta. Podczas przyjęcia, które wydała z tej okazji w niedzielny wieczór, o mało nie udało im się zrównać go z powrotem z ziemią. Każdego dnia z Natalu i Kapsztadu przybywało coraz więcej wozów i ludzi, których znęciła sława Witwatersrandu. Pomysł Duffa, aby w celu zasilenia funduszu robót publicznych pobierać gwineę od każdego nowo przybyłego, został z niechęcią odrzucony, powszechnie bowiem obawiano się buntu. Przybyszów było więcej niż członków Komitetu, a nikt nie chciał znaleźć się po przegranej stronie.
Pewnego dnia, wracając rano do kopalni, Duff przywiózł telegram. Bez słowa podał go Seanowi. Ten przeczytał. W porcie czekały na nich młyny.
- Dobry Boże! Przypłynęły trzy tygodnie wcześniej, niż się spodziewaliśmy.
- Musieli płynąć z górki, mieć sprzyjające wiatry albo jakiś inny dodatkowy napęd - mruknął Duff.
- Czy mamy dość pieniędzy, żeby uregulować rachunki? - zapytał Sean.
- Nie.
- Więc co zrobimy?
- Złożę wizytę w banku.
- Wywalą cię na ulicę.
- Przekonam ich, żeby dali nam pożyczkę pod zastaw naszych działek.
- Jak ci się, do diabła, to uda? Przecież jeszcze za nie nie zapłaciliśmy.
- To jest właśnie to, co nazywa się finansowym geniuszem. Wykażę dyrektorowi, że są warte pięć razy więcej, niż za nie mamy zapłacić. - Duff uśmiechnął się. - Czy ty i Curtis dacie sobie tutaj radę podczas mojej nieobecności?
- Jeśli uda ci się to załatwić, dam ci z radością miesięczny urlop. Tego samego popołudnia Duff przyniósł do kopalni kartkę papieru.
Z boku na dole opatrzona była czerwoną woskową pieczęcią, górą biegł napis "List kredytowy", a w środku, ukryta w masie małego druku, widniała liczba opatrzona imponująco wyglądającymi licznymi zerami.
- Jesteś fenomenalny, ty draniu - stwierdził Sean.
- Muszę chyba przyznać ci rację - zgodził się łaskawie Duff.

15. Tym samym statkiem przypłynął również sprzęt braci Heynsów. Jock i Duff pojechali razem do Port Natalu, wynajęli sto wozów i przywieźli wszystko za jednym zamachem.
- Powiem ci, co zrobię, Jock. Założę się z tobą, że uruchomimy nasze młyny przed wami. Przegrywający zapłaci za cały transport - rzucił mu wyzwanie Duff, kiedy dotarli do Johannesburga i spłukali kurz z gardła w nowym barze Candy.
- Przyjmuję.
- Powiem więcej. Stawiam dodatkowo pięćset funtów. Sean szturchnął Duffa w żebra.
- Uspokój się, Duff, nie mamy tyle pieniędzy - szepnął, ale Jock już przeciął zakład.
- Co to znaczy, że nie mamy tyle pieniędzy? - zdziwił się Duff. - Zostało nam jeszcze co najmniej półtora tysiąca na liście kredytowym.
Sean potrząsnął głową.
- Już nie.
Duff wyciągnął kartkę z wewnętrznej kieszeni marynarki i pacnął nią Seana w nos.
- O tutaj, przeczytaj sobie sam. Sean wyjął list kredytowy z ręki Duffa.
- Dziękuję, staruszku. A teraz pójdę i zapłacę temu facetowi.
- Jakiemu znów facetowi?
- Od wozów.
- Jakich wozów?
- Tych, które razem z Jockiem wynająłeś w Port Natalu. Kupiłem je.
- Co ty wygadujesz, do cholery?
- To był twój pomysł, żeby uruchomić przedsiębiorstwo przewozowe. Zaraz po rozładowaniu wyruszą w drogę do Dundee, żeby przywieźć stamtąd transport węgla.
Twarz Duffa rozjaśniła się w uśmiechu.
- Czy ty nigdy nie zapominasz żadnych pomysłów? W porządku, chłopcze, możesz iść. Musimy po prostu wygrać ten zakład, to wszystko.
Jeden z młynów postawili w Candy Deep, drugi na nowych terenach po drugiej stronie Cousin Jock. Wynajęli do pracy dwie brygady spośród johannesburskich bezrobotnych. Jedną z nich kierował Curtis, drugą Sean, a Duff jeździł tam i z powrotem, doglądając obu. Mijając Cousin Jock, zatrzymywał się zawsze na kilka minut, żeby sprawdzić, jak idzie Jockowi i Trevorowi.
- Wyprzedzili nas, Sean; ich kotły są już pod parą - doniósł któregoś dnia z niepokojem, ale nazajutrz znowu się uśmiechał.
- Nie dali dość cementu pod fundamenty. Zaczęły pękać, kiedy zamontowali zgniatacz. Będą musieli wylać je jeszcze raz. Opóźni to ich o jakieś trzy, cztery dni.
W gospodach ludzie porobili zakłady. Notowania zmieniały się gwałtownie za każdym razem, kiedy do jednej ze stron bardziej uśmiechało się szczęście. Pewnego sobotniego popołudnia pojawił się w Candy Deep Francois. Przyjrzał się, jak pracują, i rzucił parę dobrych rad.
- Pod Jasnymi Aniołami - powiedział - stawiają trzy do jednego przeciwko wam. Uważają, że Heynsowie skończą przed przyszłym weekendem.
- Możesz iść na dół i postawić na mnie następną pięćsetkę - odparł Duff, nie zważając na przerażoną minę Seana.
- Nie przejmuj się, chłopcze - uspokoił swego partnera. - Ten inżynier amator, Jock Heyns, zamontował odwrotnie szczęki zgniatacza. Zauważyłem to dopiero dzisiaj rano; czeka go nielicha niespodzianka, kiedy spróbuje uruchomić młyn. Będzie musiał wszystko rozebrać.
Duff miał rację - uruchomili młyn piętnaście godzin przed Heynsami. Kiedy Jock przyjechał do nich z wizytą, opadła mu z wrażenia szczęka.
- Gratulacje.
- Dzięki, Jock. Przywiozłeś może książeczkę czekową?
- O tym właśnie przyjechałem pogadać. Nie mógłbyś dać mi trochę czasu?
- Masz u mnie kredyt - zapewnił go Duff - a na razie pozwól, że zaproszę cię na kieliszek i zaproponuję sprzedaż węgla.
- A tak, słyszałem, że dzisiaj rano przyjechały wasze wozy. Ile bierzesz?
- Piętnaście funtów za cetnar.
- Dobry Boże! To rozbój w jasny dzień. Założę się, że w Dundee nie zapłaciłeś więcej jak pięć szylingów.
- Człowiek ma prawo do rozsądnego zysku - bronił się Sean. Wspięcie się na szczyt trwało długo i nie było łatwe, ale Duff i Sean dotarli tam wreszcie i teraz czekała ich droga z górki. Zewsząd napływały pieniądze.
Ten sam fenomen geologiczny, który odsunął na terenie Candy Deep Żyłę Prowadzącą od Głównej, wzbogacił złoże, wstrzykując w nie niemal czysty metal. Francois odwiedził ich któregoś wieczoru, kiedy umieścili kulę amalgamatu w retorcie. W miarę jak wyparowywała rtęć, oczy wychodziły mu z orbit; wpatrywał się w złoto niczym człowiek nie mogący oderwać wzroku od nagiej kobiety.
- Gott! Od dzisiaj będę chyba musiał przestać mówić wam na ty.
- Widziałeś kiedyś bogatsze złoża, Francois? - puszył się Duff. Francois powoli potrząsnął głową.
- Znacie moją teorię o tym, że ta skała tworzyła niegdyś dno jeziora. To, co tu widzę, obala tę hipotezę. Wasza żyła powstała w głębokim uskoku, biegnącym wzdłuż dna jeziora... w naturalnej pułapce, w której gromadziło się złoto. Do diabła, chłopy, wyłowiliście z zamkniętymi oczami śliwkę z puddingu. Jock and Whistle jest zaledwie w połowie tak bogaty.
Ich zadłużenie w banku spadało niczym słupek rtęci w barometrze podczas huraganu; kupcy kłaniali się im z uśmiechem. Wręczony Docowi Sutherlandowi czek pozwalał mu do końca życia pławić się w whisky. Candy ucałowała ich obu, kiedy spłacili ją co do pensa, razem z siedmioprocentowymi odsetkami. Wkrótce potem postawiła nowy dwupiętrowy hotel, z kryształowym żyrandolem w jadalni i wspaniałymi apartamentami na drugim piętrze, całymi w złotych i kasztanowych obiciach. Duff i Sean natychmiast je wynajęli, dając przy tym jasno do zrozumienia, że jeśli kiedykolwiek zawita do Johannesburga królowa, natychmiast oddadzą pokoje do jej dyspozycji. Uprzedzając niejako tę ewentualność, Candy nadała im nazwę Apartamentów Wiktorii.
Francois zgodził się, po niezbyt długich namowach, przejąć prowadzenie Candy Deep i przeniósł tam z Jack and Whistle cały swój dobytek składający się z jednej skrzyni z odzieżą i czterech skrzyń patentowanych leków. Martin Curtis został zarządcą młynu na nowych terenach; nazwali je Little Sister. Chociaż nawet w przybliżeniu nie tak bogate jak Candy Deep, przynosiły co miesiąc całkiem pokaźną fortunę, a Curtis okazał się tak samo dobrym pracownikiem jak bokserem.
W końcu sierpnia Sean i Duff pozbyli się wierzycieli; byli teraz niepodzielnymi właścicielami działek i młynów, mieli także pieniądze, żeby inwestować.
- Potrzebne nam własne biuro w mieście. Nie możemy prowadzić tego cyrku w naszych sypialniach - poskarżył się Sean.
- Masz rację - zgodził się Duff. - Wybudujemy je na tej parceli przy placu targowym.
Planowali wznieść skromny, liczący cztery izby domek, w końcu jednak rozrósł się on do dwóch pięter i dwudziestu pokojów, wyłożonych dębową boazerią. Te z nich, które nie były im potrzebne, wynajęli.
- Cena ziemi wzrosła trzykrotnie w ciągu ostatnich trzech miesięcy - stwierdził Sean - i wciąż idzie w górę.
- Masz rację; teraz jest czas kupowania - zgodził się Duff. - Zaczynasz prawidłowo rozumować.
- To był twój pomysł.
- Czyżby? - odparł ze zdumieniem Duff.
- Nie pamiętasz już swojej mowy o tym, jak to będziemy szybowali razem z orłami?
- A ty naprawdę nie zapominasz niczego?
Kupili ziemię: tysiąc akrów w Orange Grove i drugi tysiąc koło Hospital Hill. Ich wozy, których było teraz prawie czterysta, kursowały codziennie między Johannesburgiem a Port Natalem i Lourenco Marques. Ich cegielnie pracowały przez siedem dni w tygodniu, po dwadzieścia cztery godziny na dobę, żeby zaspokoić wciąż rosnący popyt na materiały budowlane.
Przez cały tydzień Sean wybijał Duffowi z głowy zamiar wzniesienia teatru operowego, w końcu jednak udało mu się to. Przyłączyli się do budowy pałacu nieco innych uciech, finansowanej przez większość członków Komitetu Kopaczy. Nadano mu, zgodnie z propozycją Duffa, miano Opery. Występujące w nim artystki - zamiast w największych europejskich teatrach - zwerbowano w otaczających Kapsztad i Port Natal dokach, a jako dyrygenta zaangażowano pewną Francuzkę o nader bogatym doświadczeniu. Nazywała się Blue Bessie - Niebieska Bessie - i taki też kolor miały jej włosy. Opera oferowała rozrywkę na dwóch poziomach. Dla członków Komitetu i innych świeżo upieczonych bogaczy przewidziano dyskretne wejście z boku i wytwornie umeblowany salon, gdzie mogli dyskutować przy najlepszym szampanie o najnowszych notowaniach giełdy w Kimberley. Dalej znajdowały się urządzone ze smakiem pokoje wypoczynkowe. Dla prostych robotników przeznaczono obskurny korytarz, w którym tłoczyli się stojąc w kolejce. Tutaj nie było mowy o żadnym wybrzydzaniu i obowiązywał pięciominutowy limit czasu. W ciągu jednego miesiąca Opera przyniosła większy dochód niż cały Jack and Whistle.
Zanim nastał grudzień, w Johannesburgu pojawili się pierwsi milionerzy: Hradsky, bracia Heynsowie, Karl Lochtkamper, Duff Charleywood, Sean Courteney i tuzin innych. Mieli w swoich rękach kopalnie, ziemię, budynki i całe miasto: stali się miejscową arystokracją, nobilitowaną bogactwem i ukoronowaną złotem.
Na tydzień przed Bożym Narodzeniem Hradsky, niekoronowany, ale uznawany przez wszystkich król, wezwał ich na zebranie, które miało się odbyć w prywatnych salonach hotelu Candy.
- Za kogo on się, do diabła, uważa - skarżył się Jock Heyns. - Rozkazuje nam jak jakiejś bandzie czarnuchów.
- Verdammt Juden! - przytaknął Lochtkamper.
Ale przyszli, co do jednego, gdyż wszystko, za co brał się Hradsky, pachniało pieniędzmi, a oni nie potrafili oprzeć się temu zapachowi, podobnie jak pies nie może się oprzeć woni cieczki.
Sean i Duff zjawili się ostatni. W pokoju unosił się gęsty cygarowy dym i nastrój oczekiwania. Hradsky rozsiadł się w jednym z wytwornych skórzanych foteli; przy jego boku przycupnął cicho Max. Na widok Duffa staremu zabłysły oczy, ale jego twarz pozostała nieporuszona. Kiedy Duff i Sean znaleźli sobie w końcu krzesła, Max wstał z miejsca.
- Panowie, pan Hradsky zaprosił was tutaj, żeby przedstawić pewną propozycję.
Pochylili się lekko na krzesłach, a w oczach zapaliły im się ogniki, niczym u psów, które złapały świeży trop lisa.
- Zdarza się od czasu do czasu, że ktoś zajmujący podobną do waszej pozycję poszukuje kapitału do sfinansowania dalszych przedsięwzięć i pomnożenia już osiągniętych zysków; z drugiej strony ci z nas, którzy mają leżące bezczynnie pieniądze, szukają dróg ich zainwestowania.
Max odchrząknął i potoczył po nich swymi smutnymi, piwnymi oczyma.
- Nie mamy dotychczas miejsca, w którym spotykałyby się owe wzajemne potrzeby, miejsca podobnego do tych, które funkcjonują w innych centrach świata finansowego. Najbliżej nas znajduje się giełda w Kimberley, jestem jednak pewien, że przyznacie mi panowie rację, kiedy powiem, że ze względu na znaczne oddalenie nie ma ona dla nas, w Johannesburgu, żadnego praktycznego znaczenia. Pan Hradsky zaprosił panów tutaj, abyśmy rozważyli możliwość utworzenia naszej własnej giełdy oraz jeśli spodoba wam się ten pomysł, powołali jej przewodniczącego i radę nadzorczą.
Max usiadł i w zapadłej ciszy każdy z nich zastanawiał się nad propozycją, przymierzając ją do swych własnych planów i zadając sobie to samo pytanie: "Ile na tym zarobię?"
- Ja, to jest całkiem dobry pomysł - odezwał się pierwszy Lochtkamper.
- Tak, tego właśnie potrzebujemy.
- Możecie na mnie liczyć.
Sean obserwował ich, kiedy ustalali szczegóły, kłócąc się co do regulaminu, wysokości opłat i lokalizacji giełdy. Widział twarze ludzi rozgoryczonych i szczęśliwych, twarze tych, co milczeli, i tych, którzy przekrzykiwali innych - ale wszystkie łączyła jedna wspólna cecha: chciwy błysk w oku. Skończyli dobrze po północy.
Max ponownie podniósł się ze swego fotela.
- Panowie, pan Hradsky chciałby, abyście wychylili razem z nim kieliszek szampana za pomyślność nowego przedsięwzięcia.
- Nie mogę w to uwierzyć; ostatnim razem zafundował komuś drinka w latach sześćdziesiątych - zawołał Duff. - Wyślijcie kogoś prędko! Niech znajdzie kelnera, zanim kochany Norman się rozmyśli.
Hradsky opuścił powieki, żeby nikt nie dostrzegł kryjącej się pod nimi nienawiści.

16. Ze swoją własną giełdą i burdelem Johannesburg stał się miastem z prawdziwego zdarzenia. Z tego faktu zdawał sobie sprawę także Kruger. Zdelegalizował Komitet Kopaczy, przysyłając na jego miejsce własne siły policyjne; sprzedał monopole na dostawy sprzętu górniczego członkom własnej rodziny i rządu, zapowiedział także takie zmiany w systemie podatków, aby w większym stopniu obciążyć nimi zyski z wydobycia złota. Mimo starań Krugera, pragnącego oskubać kurę znoszącą złote jaja, miasto stawało się krzykliwe i agresywne, rozwijało się, połykając pierwsze wyznaczone przez rząd parcele i zagarniając coraz to większe tereny.
Sean i Duff rośli razem z nim. Ich tryb życia szybko się zmienił: odwiedzali teraz kopalnie tylko podczas cotygodniowych inspekcji, a codzienny dozór zostawiali wynajętym pracownikom. Do ich biur przy Eloff Street płynął ze zbocza nieprzerwany strumień złota - zatrudniali bowiem najlepszych ludzi, jakich można było znaleźć za pieniądze.
Ich świat ograniczał się do dwóch obitych boazerią wnętrz: Apartamentów Wiktorii oraz pomieszczeń giełdy. Mimo że był to świat niewielki, oferował dreszcz podniecenia, o którym Sean nie marzył nawet w snach. Nie dostrzegał go w ciągu tych pierwszych gorączkowych miesięcy; był tak zaabsorbowany, że nie starczyło mu energii, żeby cieszyć się jego urokami. Nie wiedział nawet o jego istnieniu.
Aż wreszcie któregoś dnia po raz pierwszy poczuł to zmysłowe łaskotanie. Zwrócił się do banku po potrzebny mu tytuł własności ziemi, oczekując, że dostarczy go jakiś asystent. Zamiast niego w biurze złożył pełną uszanowania wizytę sam zastępca dyrektora wraz ze starszym urzędnikiem. Dla Seana był to prawdziwy szok - przejrzał dzięki temu na oczy. Zaczął dostrzegać nabożny szacunek, z jakim ludzie mijali go na ulicy. Zdał sobie nagle sprawę, że zależy od niego byt ponad stu pięćdziesięciu istnień ludzkich.
Przyjemnie było patrzeć na rozstępujący się przed nim i Duffem tłum, kiedy przechodzili każdego ranka przez hall giełdy, żeby zasiąść w zarezerwowanych dla siebie fotelach w gabinecie zarządu. A kiedy przed rozpoczęciem sesji pochylali się do siebie i wymieniali szeptem uwagi, biegł ku nim wzrok innych finansowych rekinów. Jock i Trevor Heynsowie, Karl Lochtkamper, nawet skrywający swoje przeszywające oczy za sennie opadającymi powiekami Hradsky - wszyscy oni oddaliby dzienną produkcję swoich kopalni, żeby tylko usłyszeć, o czym tak szepczą.
- Kupuję! - mówił Sean.
- Kupuję! Kupuję! Kupuję! - przekrzykiwali się wszyscy i ceny akcji skakały w górę, a potem opadały, kiedy Duff i Sean wycofywali z nich swe pieniądze, pragnąc umieścić je w innych, bardziej opłacalnych interesach.
Pewnego marcowego poranka, roku 1886, dreszcz podniecenia przeszedł prawie w orgazm. Ze swego miejsca u boku Normana Hradsky'ego podniósł się Max i ruszył w ich stronę. Zatrzymał się, popatrzył na nich swoimi smutnymi oczyma, zazwyczaj utkwionymi we wzorzystym dywanie, i z prawie błagalnym wyrazem twarzy podał im luźny plik kartek.
- Dzień dobry, panie Courteney. Dzień dobry, panie Charleywood. Pan Hradsky prosił mnie, abym przedstawił wam tę nową emisję akcji, w nadziei, że panów zainteresuje. Raport jest oczywiście poufny, ale pan Hradsky uważa, że emisja warta jest panów poparcia.
Jeśli dochodzi do tego, że człowiek, który cię nienawidzi, zwraca się do ciebie z prośbą o przysługę, oznacza to, że masz w ręku władzę. Po tym pierwszym pojednawczym kroku ze strony Hradsky'ego współpracowali ze sobą częściej. Hradsky ani razu nie zaszczycił ich spojrzeniem; nigdy się też do nich nie odezwał. Duff za to każdego ranka pozdrawiał go wesoło.
- Cześć, gaduło - krzyczał przez całą długość sali. Albo: - Zaśpiewaj nam coś, Norman.
Hradsky mrugał groźnie oczyma i zapadał się trochę głębiej w swoim fotelu, ale potem, jeszcze przed dzwonkiem oznaczającym otwarcie sesji, Max wstawał i podchodził do nich, pozostawiając swego pryncypała gapiącego się w pusty kominek. Wymieniano po cichu kilka zdań i Max wracał na swoje miejsce przy boku Hradsky'ego.
Nikt nie mógł się oprzeć ich połączonym fortunom: potrafili w ciągu jednego poranka zarobić po pięćdziesiąt tysięcy na samej grze akcjami.
Niedoświadczony chłopak traktuje swoją pierwszą strzelbę jak zabawkę. Sean miał już dwadzieścia dwa lata. Władza, którą dzierżył, stanowiła bardziej śmiercionośną broń od jakiejkolwiek strzelby, a przy tym bardziej słodką i przyjemną w użyciu. Z początku była to tylko gra z Witwatersrandem jako szachownicą i ludźmi oraz złotem w roli pionków. Poruszał nimi składając podpis na kawałku papieru. Złoto brzęczało, a ludzie przesuwali się tam, gdzie im kazał. Nie myślał o konsekwencjach - liczył się tylko wynik, wypisany czarnymi cyframi na bankowych dokumentach. Aż w końcu - było to również w marcu tego samego roku - uświadomił sobie, że nie sposób skreślić człowieka z tą samą obojętnością, z jaką odkłada się szachowego króla do pudełka.
Karl Lochtkamper, ów wiecznie śmiejący się Niemiec z pyzatą twarzą, odsłonił się. Potrzebował pieniędzy, żeby zagospodarować nowe tereny na wschodnim krańcu Randu; zaciągnął w tajemnicy krótkoterminowe długi, pewien, że mu się uda, jeśli to okaże się konieczne, sprolongować ich spłatę. Pożyczył od ludzi, którym ufał. Odsłonił się i rekiny zwietrzyły zapach krwi.
- Skąd bierze pieniądze Lochtkamper? - zapytał któregoś dnia Max.
- Wiesz? - odpowiedział pytaniem Sean.
- Nie, ale potrafię się domyślić. Nazajutrz Max podszedł do nich ponownie.
- Wystawił osiem weksli. Oto lista - szepnął smutnym głosem. - Pan Hradsky wykupi te, przy których stoi krzyżyk. Czy możecie panowie zająć się resztą?
- Oczywiście - zgodził się Sean.
Osaczyli Karla w dniu, w którym mijał kwartał; dali mu dwadzieścia cztery godziny na spłacenie wszystkiego. Karl obszedł po kolei trzy banki.
- Przykro nam, panie Lochtkamper, ale przekroczyliśmy już nasz kwartalny limit kredytowy.
- Pańskie weksle są w posiadaniu pana Hradsky'ego, naprawdę bardzo nam przykro.
- Przykro mi, panie Lochtkamper, ale jednym z naszych dyrektorów jest pan Charleywood.
Lochtkamper wrócił na giełdę. Po raz ostatni przeszedł przez hall i wkroczył do gabinetu zarządu. Stanął z poszarzałą twarzą pośrodku dużej sali.
- Niech Jezus ma nad wami tyle samo litości, kiedy przyjdzie na was kryska - powiedział łamiącym się, zgorzkniałym głosem. - Przyjaciele! Moi przyjaciele! Sean, ile to razy wspólnie zalewaliśmy robaka? A ty, Duff, czy nie wczoraj jeszcze ściskałeś moją rękę?
Przeszedł przez hall i zniknął za drzwiami. Jego apartament w hotelu Great North znajdował się nie dalej niż pięćdziesiąt jardów od giełdy. W gabinecie zarządu słychać było wyraźnie strzał z pistoletu.
Tej nocy Duff i Sean upili się razem w Apartamentach Wiktorii.
- Dlaczego to zrobił? Dlaczego musiał się zabić?
- Wcale nie musiał - odparł Duff. - Miał nie po kolei w głowie.
- Gdybym tylko wiedział, że ma zamiar to zrobić. Boże, gdybym tylko wiedział.
- Niech to diabli, człowieku, on po prostu zaryzykował i przegrał. To nie nasza wina. Tak samo postąpiłby w stosunku do nas.
- Nie podoba mi się to. To podłe. Wycofajmy się, póki jeszcze czas.
- Ktoś wywrócił się na torze, a ty chcesz zawołać "koniec wyścigu!"
- Teraz inaczej to wygląda. Na początku było inaczej.
- Tak. I inaczej będzie jutro rano. Chodź, chłopcze, wiem, czego ci potrzeba.
- Dokąd idziemy?
- Do Opery.
- Co powie Candy?
- Candy nie musi wiedzieć.
Duff miał rację; nazajutrz wyglądało to inaczej. W biurze czekał ich jak zwykle nawał pracy, a na giełdzie doszło do interesujących przetasowań. Pomyślał o Karlu tylko raz w ciągu całego dnia i sam nie wiedział dlaczego, ale nie obeszło go to już tak bardzo. Posłali mu piękny wieniec.
Zdał sobie sprawę z rzeczywistego charakteru uprawianej przez siebie gry. Rozważał, czy nie wycofać się z już zgromadzoną fortuną; ale oznaczałoby to oddanie trzymanej w ręku władzy. Nałóg tkwił w nim już zbyt głęboko, nie mógł mu się oprzeć. Jego podświadomość wessała sumienie i umieściła je gdzieś głęboko. Czuł czasami, jak się szarpie i wyrywa, ale im dłużej tam siedziało, tym słabsze były te podrygi. Uspokajał go Duff; słowa Duffa były niczym soki żołądkowe, które pomagały przetrawić tkwiącą we wnętrznościach grudę. Nie zorientował się jeszcze, że to, co Duff mówi, i to, co Duff robi, nie jest koniecznie tym samym, w co Duff wierzy.
Trzeba grać bez litości, trzeba grać, żeby wygrać.

17. Duff stał w gabinecie Seana, odwrócony plecami do kominka, paląc cygaro i czekając na powóz, który miał ich zawieźć na giełdę. Jego szczupłe kształtne nogi, obute w czarną błyszczącą skórę, odbijały się wyraźnie na tle płomieni. Miał na sobie palto, zimowy poranek był bowiem dość chłodny. Rozchylony kołnierz odsłaniał brylant, który iskrzył się i jaśniał w jego krawacie.
- Człowiek przyzwyczaja się w końcu do kobiety - stwierdził. - Znam Candy od czterech lat, a wydaje mi się chwilami, że jestem z nią przez całe życie.
- To wspaniała dziewczyna - zgodził się machinalnie Sean, zanurzając pióro w kałamarzu i podpisując leżący przed nim dokument.
- Skończyłem trzydzieści pięć lat - ciągnął dalej Duff - i jeśli kiedykolwiek zamierzam mieć syna...
Sean odłożył ostrożnie pióro i spojrzał na przyjaciela; usta rozchyliły mu się w uśmiechu.
- Ktoś powiedział mi kiedyś: "one otwierają przed tobą swój miękki mały móżdżek", a potem dodał: "one nie pragną niczego dzielić, chcą tylko posiadać". Czy mi się wydaje, czy słyszę całkiem nowy ton?
Duff przestąpił z zakłopotaniem z nogi na nogę.
- Czasy się zmieniają - próbował się bronić. - Mam trzydzieści pięć lat...
- Powtarzasz się - zarzucił mu Sean, a Duff uśmiechnął się słabo.
- No cóż, prawda polega na tym, że...
Nie dane mu było skończyć tego zdania; z ulicy doszedł ich nagły tętent i machinalnie odwrócili głowy w stronę okna.
- Pośpiech oznacza kłopoty - powiedział Sean, wstając szybko z krzesła. Podszedł do okna. - To Curtis. Po jego twarzy widzę, że nie przynosi dobrych wiadomości.
Za drzwiami słychać było podniesione głosy i szybkie kroki. Po chwili do pokoju wpadł bez pukania Martin Curtis. Miał na sobie kombinezon górniczy i pochlapane błotem kalosze.
- Trafiliśmy na kurzawkę na dziewiątym poziomie.
- Jakie szkody? - zapytał Duff.
- Duże, zalało wszystko do poziomu ósmego.
- Jezu, naprawienie tego zajmie nam co najmniej dwa miesiące! - krzyknął Sean. - Czy ktoś na mieście już o tym wie? Mówiłeś komuś?
- Przyjechałem prosto tutaj. Na przodku, kiedy to się stało, był Cronje i jeszcze pięciu ludzi.
- Natychmiast tam wracaj - zakomenderował Sean. - Ale jedź spokojnie. Nie chcemy, żeby cały świat się dowiedział, że mamy kłopoty. Nie wypuszczaj nikogo z terenu kopalni. Musimy mieć trochę czasu, żeby sprzedać akcje.
- Tak jest, panie Courteney - odparł Curtis i zawahał się. - W kurzawce zginął Cronje i tych pięciu. Czy mam zawiadomić wdowy?
- Nie rozumiesz po angielsku? Nie chcę, żeby choć jedno słowo o katastrofie wydostało się stamtąd przed godziną dziesiątą. Musimy mieć trochę czasu.
- Ależ, panie Courteney... - Curtis był wzburzony. Stał patrząc Seanowi prosto w oczy i ten poczuł w końcu ogarniające go wyrzuty sumienia. Sześciu ludzi utonęło w gęstym jak melasa błocie... Machnął niezdecydowanie obiema rękoma.
- Nie możemy...
- Są teraz martwi - wtrącił się Duff - i będą tak samo martwi
o dziesiątej, kiedy powiemy ich żonom. Ruszaj w drogę, Curtis.
Sprzedali akcje Little Sister w ciągu godziny od otwarcia sesji, a po tygodniu odkupili je za pół ceny. Dwa miesiące później wydobycie w Little Sister ponownie szło pełną parą.

18. Podzielili na parcele tereny w Orange Grove i sprzedali je, zachowując sobie tylko sto akrów, na których zaczęli budować dom. W jego projekt włożyli całą swoją połączoną energię i wyobraźnię. Duff skusił wielkimi pieniędzmi ogrodnika z Kapsztadzkiego Ogrodu Botanicznego. Sprowadził go do Johannesburga ekspresowym dyliżansem i pokazał mu teren.
- Niech pan założy tutaj ogród - powiedział.
- Na całych stu akrach?
- Tak.
- Będzie to pana nieźle kosztować.
- Pieniądze nie grają roli.
Dywany sprowadzili z Persji, drzewo z lasów wokół Knysny, a marmur z Italii. Na głównej bramie wjazdowej wyryli słowa: "W Xanadu kazał wznieść Kubilajchan wspaniały pałac uciech". Tak jak powiedział ogrodnik, kosztowało to wszystko sporo grosza. Codziennie po południu, po zamknięciu giełdy, jechali razem na miejsce budowy i przyglądali się postępowi prac. Któregoś dnia wybrała się z nimi Candy i pokazywali jej wszystko niczym dwaj mali chłopcy.
- Tu będzie sala balowa - oznajmił jej z ukłonem Sean. - Czy mogę prosić panią do tańca?
- Z przyjemnością, sir - odparła dygając, po czym oparłszy się o jego ramię, ruszyła dalej, stąpając po nie heblowanych deskach.
- Tutaj będą schody - pysznił się Duff. - Z białego i czarnego marmuru. A na głównym podeście stać będzie w szklanej gablocie pięknie zakonserwowana głowa Hradsky'ego z jabłkiem w zębach.
Roześmiani wspięli się po rampie z surowego betonu.
- To pokój Seana. Łóżko zrobimy mu z grubego dębowego drzewa, żeby wytrzymało wszelkie czekające je tortury.
Objęli się ramionami i ruszyli dalej korytarzem.
- A to będzie mój pokój. Myślałem o wannie z czystego złota, ale inżynier uważa, że byłaby zbyt ciężka, a Sean, że zbyt wulgarna. Spójrz na widok z okien: można stąd podziwiać całą dolinę. Mogę wylegiwać się rano w łóżku i czytać przez teleskop wywieszone w głównym hallu giełdy najświeższe notowania.
- Cudowne miejsce - rozmarzyła się Candy.
- Podoba ci się?
- O tak.
- Może należeć także do ciebie.
Candy zaczerwieniła się, ale po chwili na jej twarzy pojawiła się irytacja.
- Sean miał rację. Jesteś wulgarny.
Ruszyła ku drzwiom, a Sean zaczął szukać po kieszeniach cygara, żeby ukryć ogarniające go zakłopotanie. Duff dopadł jej dwoma szybkimi krokami i obrócił ku sobie.
- Ty słodka idiotko, to były oświadczyny.
- Puść mnie - powiedziała bliska łez, szarpiąc się w jego uścisku.
- Mówię poważnie, Candy. Wyjdziesz za mnie?
Cygaro wypadło Seanowi z ust, ale złapał je, zanim dotknęło podłogi. Candy stała bez ruchu, nie odrywając oczu od twarzy Duffa.
- Tak czy nie? Wyjdziesz za mnie?
Pokiwała głową - raz powoli, a potem szybko dwa razy. Duff zerknął przez ramię na Seana.
- Zostaw nas teraz samych, chłopcze.
W drodze powrotnej Candy ponownie odzyskała wigor. Szczebiotała beztrosko, a Duff odpowiadał na jej pytania uśmiechając się półgębkiem. Sean siedział skurczony i ponury w kącie powozu. Jego cygaro nie paliło się równo i w końcu wyrzucił je przez okno.
- Mam nadzieję, że pozwolisz mi zachować moją sypialnię w Apartamentach Wiktorii, Candy.
Zapadła cisza.
- Co masz na myśli? - zapytał Duff.
- Że w takim gniazdku najlepiej mieszka się we dwoje - odparł Sean.
- Och, nie! - zawołała Candy.
- To jest także twój dom - stwierdził ostro Duff.
- Oddaję go wam w ślubnym prezencie.
- Och, zamknij się - odparł szczerząc zęby Duff. - Jest wystarczająco duży, żebyśmy pomieścili się w nim wszyscy.
Candy przesiadła się szybko obok Seana i położyła mu rękę na ramieniu.
- Proszę cię... tak długo byliśmy razem. Będziemy bez ciebie samotni.
Sean odchrząknął.
- Proszę!
- Zamieszka z nami - powiedział Duff.
- Proszę.
- No dobrze, zgadzam się - odparł z posępną miną Sean.
19. Pojechali na wyścigi do Milnerton. Candy w kapeluszu ozdobionym strusimi piórami, a Sean i Duff w perłowoszarych cylindrach, z laskami, których gałki sporządzone były ze szczerego złota.
- Możesz zarobić na swoją suknię ślubną, jeśli postawisz pięćdziesiąt gwinei na Trade Winda - oznajmił Duff swojej narzeczonej.
- A ta nowa klacz pana Hradsky'ego? Słyszałam, że na nią także warto postawić - zapytała Candy i Duff zmarszczył brwi.
- Chcesz przejść na stronę przeciwnika?
- Myślałam, że ty i Hradsky jesteście prawie partnerami - odparła Candy, kręcąc młynka parasolką. - Słyszałam plotki, że pracujecie czasem ręka w rękę.
Wjechali w zbitą masę pieszych i pojazdów tłoczących się przy bramie klubu i Mbejane przyhamował powóz.
- Źle słyszałaś, za pierwszym i za drugim razem. Jego Sun Dancer nigdy nie prześcignie Trade Winda, ma zbyt delikatne nogi. Za dużo płynie w jej żyłach hugenockiej krwi, osłabnie po pierwszej mili. A co się tyczy Hradsky'ego w roli naszego partnera, to rzucamy mu czasem jakąś kość do ogryzienia, nie mam racji, Sean?
Sean wpatrywał się w plecy Mbejane. Zulus, odziany tylko w przepaskę na biodrach i trzymający przy stopach swoje dzidy, radził sobie z końmi bez żadnych trudności.
- Nie mam racji, Sean? - powtórzył Duff.
- Oczywiście - odparł machinalnie Sean. - Wiesz co? Sądzę, że powinienem sprawić Mbejane liberię. Nie pasuje tutaj w tych swoich skórach.
- Ale niektóre konie z tego stada okazały się całkiem wytrzymałe. Sun Honey wygrała dwukrotnie kapsztadzkie Derby, a Eclipse pokazała w zeszłym roku angielską krew w Metropolitan Handicap - nie dawała za wygraną Candy.
Duff uśmiechnął się z wyższością.
- Daję ci słowo, że Trade Wind wygra z łatwością dzisiejszą gonitwę i znajdzie się w boksie, zanim Sun Dancer zobaczy metę.
- Kasztanowy i złoty... takie same kolory, jak te, którymi oznaczone są nasze konie - mruknął zamyślony Sean. - Będą pasować do jego czarnej skóry. A do tego turban ze strusim piórem.
- O czym ty, do diabła, mówisz? - zdziwił się Duff.
- O liberii Mbejane.
Zostawili powóz w specjalnie dla nich zarezerwowanym miejscu i ruszyli w stronę loży członkowskiej, eskortując żeglującą między nimi prześliczną Candy.
- Powiem ci, Duff, że żadna z obecnych tutaj kobiet nie umywa się do naszej towarzyszki.
- Dziękuję - odparła Candy, posyłając Seanowi szeroki uśmiech.
- Czy to dlatego przez cały czas wlepiasz wzrok w jej biust? - zakpił sobie Duff.
- Masz brudne myśli - oburzył się Sean.
- Nie zaprzeczaj - zaśmiała się Candy. - Bardzo mi to zresztą pochlebia. Możesz patrzeć, ile chcesz.
Przecisnęli się przez ciżbę barwnych jak motyle kobiet i wyfraczonych mężczyzn. Niósł się za nimi szmer pozdrowień.
- Dzień dobry, panie Courteney. - Akcent umieszczony był na "panie". - Jakie są szansę Trade Winda w głównej gonitwie?
- Możesz na niego postawić ostatniego pensa.
- Cześć, Duff, gratulacje z okazji zaręczyn.
- Dzięki, Jock, czas, żebyś i ty się za kimś rozejrzał.
Byli młodzi, bogaci, przystojni i wszyscy ich podziwiali. Sean czuł się jak w siódmym niebie z piękną, wspartą o jego ramię kobietą i idącym tuż obok przyjacielem.
- Jest i Hradsky. Podejdźmy do niego trochę się podroczyć - zaproponował Duff.
- Dlaczego tak go nienawidzisz? - zapytała cicho Candy.
- Spójrz na niego, to będziesz miała gotową odpowiedź. Widziałaś kiedykolwiek kogoś bardziej pompatycznego, żałosnego i niesympatycznego?
- Och, zostaw go w spokoju, Duff, nie psuj takiego przyjemnego dnia. Zejdźmy na padok.
- Nie ma mowy.
Duff zaprowadził ich tam, gdzie tuż przy poręczy stali Hradsky i Max.
- Szalom, Normanie, i z tobą także pokój, Maksymilianie.
Hradsky skinął głową, a Max mruknął coś pod nosem; kiedy zamrugał oczyma, jego rzęsy dotykały policzków.
- Zobaczyłem, jak gawędzicie sobie na boku i pomyślałem, że podejdę, żeby przysłuchać się waszemu błyskotliwemu dialogowi. Widziałem wczoraj twoją nową klacz na torze próbnym - ciągnął dalej, nie otrzymawszy żadnej odpowiedzi - i powiedziałem sobie: "Norman ma nową przyjaciółkę... to jedyna możliwość... kupił tę szkapę dla swojej ukochanej". Ale dzisiaj mówią mi, że masz zamiar wystawić ją do wyścigu. Och, Norman, szkoda, że nigdy nie korzystasz z mojej rady przed popełnieniem jednego z tych twoich głupstw. Jesteś czasami taki diabelsko porywczy.
- Pan Hradsky jest przekonany, że Sun Dancer pokaże się dzisiaj z jak najlepszej strony - mruknął Max.
- Miałem zamiar zaproponować ci dodatkowy zakład, ale będąc z natury człowiekiem dobrego serca, doszedłem do wniosku, że byłaby to z mojej strony gruba nieuczciwość.
Zgromadził się wokół nich mały tłumek, wszyscy byli ciekawi, czym się to zakończy. Candy ujęła delikatnie Duffa za łokieć, próbując odciągnąć go na bok.
- Myślałem, że Norman przyjąłby zakład w wysokości pięciuset funtów. Ale zapomnijmy o tym - wzruszył ramionami Duff.
Hradsky zrobił niecierpliwy gest dłonią. Max nie miał żadnych trudności z interpretacją.
- Pan Hradsky proponuje tysiąc.
- To błąd, Normanie, wyjątkowa nierozwaga - westchnął Duff. - Ale sądzę, że nie mam chyba innego wyjścia, muszę przyjąć.
Przeszli do bufetu. Candy przez dłuższy czas milczała.
- Mieć takiego przeciwnika jak Hradsky to luksus, na który nawet wy, dwaj bogowie, nie zawsze możecie sobie pozwolić - stwierdziła w końcu. - Dlaczego nie zostawicie go w spokoju?
- To takie hobby Duffa - wyjaśnił Sean, kiedy znaleźli wolny stolik. - Kelner, przynieś nam butelkę Pol Rogera.
Przed główną gonitwą zeszli na padok. Posługacz otworzył przed nimi furtkę i weszli między kręcące się niespokojnie konie. Zbliżył się do nich mały gnom odziany w jedwabny strój w brązowo-złote pasy. Przytknął dłoń do czapki i stanął przed nimi zakłopotany obracając w palcach bat.
- Wygląda dzisiaj wspaniale, proszę pana - oznajmił wskazując głową Trade Winda. Na końskim barku widniała ciemna plama potu. Gryzł niespokojnie wędzidło, unosząc delikatnie nogi, a w pewnym momencie parsknął i dżokej obrócił oczyma w udawanym przerażeniu.
- To ostry koń, proszę pana. Jest w nim coś takiego, że sam nie wiem... jeśli rozumie pan, o co mi chodzi.
- Chcę, żebyś wygrał, Harry - powiedział Duff.
- Zrobię to, proszę pana, zrobię, co będę mógł.
- Jeśli ci się uda, dostaniesz tysiąc gwinei.
- Tysiąc... - powtórzył dżokej wstrzymując oddech.
Duff zerknął na Hradsky'ego i Maxa, którzy konferowali ze swoim trenerem. Złapał wzrok Hradsky'ego, spojrzał znacząco na jego bułaną klacz i pokiwał ze współczuciem głową.
- Wygraj dla mnie, Harry - powiedział cicho.
- Zrobię to, proszę pana!
Stajenny przyprowadził do nich wielkiego ogiera i Sean pomógł dżokejowi wskoczyć na siodło.
- Życzę szczęścia - powiedział.
Harry nasunął czapkę na głowę i wziął do ręki wodze; mrugnął do Seana i jego maleńka twarzyczka zmarszczyła się w uśmiechu.
- Nie ma większego szczęścia od tysiąca gwinei, jeśli rozumie pan, o co mi chodzi.
- Idziemy - powiedział Duff, ujmując Candy pod ramię. - Przejdźmy na trybuny.
Wyszli szybko z padoku i minęli obszar zarezerwowany tylko dla członków klubu. Trybuny były zatłoczone, ale ustąpiono im z szacunkiem miejsca.
- Nie potrafię was obu zrozumieć - stwierdziła, śmiejąc się cicho Candy. - Najpierw zawieracie ekstrawagancki zakład, a potem załatwiacie to w ten sposób, że nie zyskacie nic nawet w przypadku wygranej.
- Nie chodzi o pieniądze - zapewnił ją Duff.
- Tyle właśnie wygrał ode mnie wczoraj wieczorem w klabejas16 - powiedział Sean. - Jeżeli Trade Wind okaże się lepszy od tej klaczy, jego jedyną nagrodą będzie widok twarzy Hradsky'ego. Strata tysiąca gwinei zaboli go nie więcej niż kopniak między uda.
Przeparadowały przed nimi konie. Szły, podnosząc wysoko nogi, obok prowadzących je za uzdy stajennych, a potem zawróciły i pognały galopem w stronę zakrętu, skacząc na boki i podrzucając do góry łbami. W słońcu lśniła ich sierść i pobłyskiwał okrywający grzbiety jasny jedwab.
Nad szumiącym z podniecenia tłumem niósł się tubalny głos bukmachera.
- Numer drugi dwadzieścia do jednego. Sun Dancer pięć do jednego. Trade Wind jeden do jednego.
Duff wyszczerzył zęby w uśmiechu.
- Prawidłowo. Ludzie znają się na rzeczy.
Candy spojrzała na Seana, gniotąc nerwowo w dłoniach rękawiczki.
- Hej, ty tam na górze. Widzisz, co się dzieje?
- Podchodzą teraz wszystkie razem do linii. Wygląda na to, że zaraz ruszą - informował ją Sean, nie odejmując od oczu lornetki. - Tak, ruszyły... idą do przodu.
- Mów, co widzisz. Mów, co widzisz! - krzyczała Candy, szturchając go w ramię.
- Harry wysunął się na czoło. Czy widzisz klacz, Duff?
- Coś zielonego miga w całej grupie... tak, jest szósta albo siódma.
- Co to za koń zaraz za Trade Windem?
- To wałach Hamiltona, nie przejmuj się nim, nie wytrzyma do końca okrążenia.
Fryz uniesionych końskich łbów i ciągnącej się za nimi wąskiej, bladej smugi kurzu obramowany był otaczającą tor barierką i majaczącymi z tyłu białymi górniczymi hałdami. Konie rozciągnęły się na zakręcie niczym sznur ciemnych paciorków, a potem na prostej zbiły z powrotem w grupę.
- Trade Wind wciąż jest pierwszy... chyba nie odda prowadzenia... wałach odpadł i wciąż nie widać klaczy.
- Jest tam! Tam, Duff, daleko po zewnętrznej. Idzie do przodu.
- Szybciej, kochany - szepnął Duff. - Pokaż, co potrafisz.
- Oderwała się od grupy... dochodzi, Duff, jest coraz bliżej - ostrzegał Sean.
- No szybciej, Trade Wind, nie daj się - szeptał błagalnie Duff. - Nie daj się.
Doszedł ich teraz stukot kopyt; przypominał z początku odległy przybój, ale z każdą chwilą potężniał. Widać było wyraźnie kolory: szmaragdową zieleń na bułanym grzbiecie i brązowo-złote pasy na prowadzącym stawkę gniadoszu.
- Trade Wind! Szybciej, Trade Wind! - piszczała podskakując w miejscu Candy. Kapelusz opadł jej na oczy; zerwała go niecierpliwie z głowy i włosy rozsypały jej się na ramiona.
- Dochodzi go, Duff!
- Daj mu pokosztować bata, Harry, na miłość boską, podetnij go, człowieku!
Tętent kopyt wzmógł się, przebrzmiał obok nich i odpłynął. Pysk klaczy był na wysokości buta Harry'ego i posuwał się wciąż do przodu; za chwilę znalazł się na równej linii ze wznoszącym się i opadającym w galopie barkiem gniadosza.
- Podetnij go, niech cię diabli! - wrzasnął Duff. - Podetnij go! Prawa ręka Harry'ego poruszyła się szybko jak mamba17 - prask, prask; przez zgiełk tłumu i stukot kopyt doszedł ich odgłos tnącego skórę bata i ogier jak oparzony skoczył do przodu. Oba konie przecięły linię mety niczym para w zaprzęgu.
- Kto wygrał? - zapytała zamierającym głosem Candy.
- Nie widziałem, niech to wszyscy diabli - odparł Duff.
- Ani ja... - Sean wyjął z kieszeni chustkę i otarł nią sobie czoło. - To nie na moje serce, jakby powiedział Francois. Masz, poczęstuj się cygarem, Duff.
- Dzięki. Rzeczywiście muszę zapalić.
Głowy tłumu obróciły się ku tablicy nad lożą sędziowską. Zapadło pełne napięcia milczenie.
- Dlaczego tyle czasu zajmuje im ustalenie kolejności? - skarżyła się Candy. - Tak się zdenerwowałam, że muszę iść do toalety. Dłużej nie wytrzymam.
- Wywieszają numery! - krzyknął Sean.
- Czyje? - Candy podskoczyła w górę, żeby zobaczyć coś ponad głowami tłumu, i natychmiast zamarła w bezruchu z wyrazem przerażenia na twarzy.
- Numer szesnasty! - ryknęli chórem Duff i Sean. - To Trade Wind!
Sean szturchnął Duffa w pierś, a Duff złamał Seanowi tkwiące w ustach cygaro. Potem obaj złapali w objęcia Candy i uściskali ją. Wydała z siebie cichy pisk i wyzwoliła się z ich ramion.
- Przepraszam - powiedziała i uciekła.
- Pozwól, że postawię ci drinka - zaproponował Sean, zapalając okaleczone cygaro.
- To ja mam zaszczyt cię zaprosić. Nie odmawiaj. - Duff objął go za ramię i uśmiechnięci od ucha do ucha pomaszerowali razem do bufetu. Przy jednym ze stolików siedział Hradsky z Maxem. Duff zaszedł go od tyłu, zdjął mu z głowy cylinder i poczochrał nieliczne ocalałe włosy.
- Nie przejmuj się, Norman. Nie można bez przerwy wygrywać. Hradsky powoli się odwrócił. Wyjął z ręki Duffa swój cylinder i wyrównał dłonią włosy. Jego oczy rzucały niebezpieczne żółte błyski.
- Ma zamiar coś powiedzieć - szepnął podniecony Duff.
- Zgadzam się z panem, panie Charleywood, nie można bez przerwy wygrywać - stwierdził Norman Hradsky. Wypowiedział całą kwestię dość gładko, zaciął się tylko lekko na "p" - ten dźwięk zawsze sprawiał mu trudność. Wstał, włożył na głowę kapelusz i wyszedł.
- Czek zostanie doręczony do pańskiego biura w poniedziałek rano - powiedział cicho Max, nie odrywając oczu od stołu, po czym wstał i wyszedł w ślad za Hradskym.

20. Sean wyszedł z łazienki z niesamowicie potarganą brodą i owiniętym wokół bioder ręcznikiem.

Dziesięć tysięcy pieszych
Miał słynny książę Yorku
Kazał im wejść pod górę
I zbiec w pełnym rynsztunku.

Śpiewając nalał w dłonie wody kolońskiej z kryształowego flakonu i wtarł ją sobie we włosy. Duff obserwował go siedząc na jednym z pozłacanych krzeseł. Sean uczesał się starannie, po czym uśmiechnął się do swego odbicia w lustrze.
- Wyglądasz wspaniale - oznajmił obrazowi swej postaci.
- Przytyłeś - mruknął Duff. Sean zrobił obrażoną minę.
- To muskuły.
- Tyłek ci się rozrósł jak u hipopotama.
Sean odwiązał ręcznik i odwrócił się tyłem do lustra, przyglądając się sobie uważnie przez ramię.
- Potrzebuję ciężkiego młotka, żeby wbić długi gwóźdź - zaprotestował.
- Och, nie - jęknął Duff. - Twoje poranne dowcipy są niczym befsztyk na śniadanie: zbyt ciężko strawne.
Sean wyjął z szuflady jedwabną koszulę, przytrzymał ją przed sobą niczym torreador płachtę na byka, dał dwa kroki do przodu i robiąc pół obrotu zasłonił nią sobie tylną część ciała.
- Ole! - zawołał z kwaśną miną Duff.
Sean naciągnął spodnie i usiadł, żeby włożyć buty.
- Jesteś dzisiaj w przepysznym humorze - powiedział Duffowi.
- Przeszedłem przed chwilą prawdziwą burzę uczuć!
- Co się stało?
- Candy chce wziąć ślub w kościele.
- Czy to niedobry pomysł?
- Prawdę mówiąc, nie najlepszy.
- Dlaczego?
- Taką masz krótką pamięć?
- Ach, masz na myśli swoją pierwszą żonę.
- Zgadza się, moją pierwszą żonę.
- Opowiedziałeś o niej Candy?
- Dobry Boże, skądże znowu - odparł z przerażeniem na twarzy Duff.
- No tak, teraz rozumiem twój problem. A mąż Candy? Czy jego istnienie nie wyrównuje między wami rachunków?
- Bynajmniej. Mąż Candy przeniósł się już dawno temu do wieczności.
- Bardzo to uprzejmie z jego strony. Czy ktoś jeszcze wie tutaj o twoim pierwszym małżeństwie?
Duff potrząsnął głową.
- A Francois?
- Nie, nigdy mu nie mówiłem.
- Więc z czym masz kłopot? Zawieź ją do kościoła i żeń się.
Duff zrobił niewyraźną minę.
- Nie mam nic przeciwko zawarciu drugiego ślubu w magistracie; oszukam wtedy tylko paru starych łysych Holendrów. Ale ślub w kościele to coś innego - stwierdził potrząsając głową.
- Będę wiedział o tym tylko ja.
- Ty i Szef.
- Duff... - rozpromienił się Sean. - Duff, mój chłopcze, ty masz skrupuły? To zdumiewające.
Duff zaczął się niespokojnie wiercić na krześle.
- Pozwól, że się zastanowię. - Sean dotknął dramatycznym gestem czoła. - Chyba coś wpadło mi do głowy. Tak, tak, chyba mam pomysł.
- Przestań się wygłupiać, mów - przynaglił go Duff, siadając na skraju krzesła.
- Idź do Candy i powiedz jej, że wszystko załatwione: że nie tylko godzisz się na ślub kościelny, ale zamierzasz zbudować w tym celu prywatną kaplicę.
- Wspaniały pomysł - mruknął z przekąsem Duff. - W ten sposób będę miał z głowy wszystkie swoje kłopoty.
- Daj mi skończyć - powiedział Sean, napełniając srebrną cygarnicę. - Powiedz jej, że chcesz także wziąć ślub cywilny. Dodaj, że podobnie postępuje się w rodzinie królewskiej. To powinno ją przekonać.
- Wciąż nie bardzo za tobą nadążam.
- A potem wybudujesz prywatną kaplicę w Xanadu. Znajdziemy jakiegoś faceta o odpowiednio świątobliwym wyglądzie, założymy mu koloratkę na szyję i nauczymy właściwych słów. To powinno zadowolić Candy. Natychmiast po ceremonii ksiądz wyjedzie dyliżansem do Kapsztadu, a ty zabierzesz Candy do magistratu. Dzięki temu ty także będziesz zadowolony.
W pierwszej chwili Duff miał zdumioną minę, ale potem uśmiechnął się od ucha do ucha.
- Jesteś geniuszem, prawdziwym geniuszem. Sean zapiął guziki kurtki.
- Nie musisz mi dziękować. A teraz, jeśli pozwolisz, pójdę trochę popracować. Ktoś musi zająć się zarabianiem pieniędzy, żeby stać nas było na twoje ekstrawagancje.
Obciągnął kurtkę, wziął do ręki laskę i wykręcił nią w powietrzu młynka. Zakończona złotą gałką trzymała się ręki niczym zrobiona na zamówienie strzelba. Delikatny jedwab muskający jego skórę i unoszący się wokół głowy zapach wody kolońskiej sprawiały, że czuł się po prostu bosko.
Zszedł po schodkach. Na dziedzińcu przed hotelem czekał na niego, siedząc na koźle, Mbejane. Powóz przechylił się lekko na bok, kiedy wsiadał, a skórzane obicia przyjęły miękko jego ciężar. Sean zapalił pierwsze tego dnia cygaro, a Mbejane uśmiechnął się do niego.
- Widzę cię, Nkosi.
- Ja także cię widzę, Mbejane. Co to za guz wyrósł ci na czole?
- Trochę się wczoraj upiłem, Nkosi, w przeciwnym razie ten małpiszon z Basuto nigdy nie dosięgnąłby mnie swoją pałką.
Mbejane zakręcił zgrabnie powozem na podwórku i wyjechał na ulicę.
- O co wam poszło? Zulus wzruszył ramionami.
- Czy mężczyzna musi mieć jakiś powód do walki?
- Tak na ogół bywa.
- Wydaje mi się, że poszło o kobietę.
- Tak też na ogół bywa. Kto okazał się lepszy?
- Mężczyzna krwawił lekko; zabrali go jego przyjaciele. A kiedy wychodziłem od kobiety, uśmiechała się przez sen.
Sean roześmiał się, a potem przyjrzał kołyszącym się nagim plecom Mbejane. Tak już dłużej być nie mogło. Miał nadzieję, że jego sekretarz nie zapomniał porozmawiać z krawcem. Zatrzymali się przed wejściem do biura. Jeden z urzędników zbiegł szybko z werandy i otworzył drzwiczki powozu.
- Dzień dobry panu, panie Courteney.
Sean ruszył w górę po schodach; urzędnik biegł przed nim jak młody chart.
- Dzień dobry panu, panie Courteney - rozległ się grzeczny szmer zza biurek ustawionych w rzędach w głównej sali. Sean uniósł w geście pozdrowienia laskę i wszedł do swego gabinetu. Znad kominka patrzył na niego z ukosa jego własny portret.
- Co mamy dzisiaj rano do załatwienia, Johnson?
- Przejrzeć listę zamówień, sir, wypisać czeki, sir, rzucić okiem na raporty o postępie prac, sir...
Johnson był małym człowieczkiem o przetłuszczonych włosach, odzianym w marynarkę z alpaki wyglądającą tak, jakby ktoś poplamił ją tłuszczem; przy każdym "sir" służalczo się kłaniał. Sprawnie wypełniał swoje obowiązki, i to było powodem, dla którego został zatrudniony, nie oznaczało jednak wcale, że cieszy się sympatią swego chlebodawcy.
- Boli cię brzuch, Johnson?
- Nie, sir.
- Więc wyprostuj się, na litość boską, człowieku. Johnson stanął na baczność.
- Zajmijmy się teraz wszystkim po kolei - powiedział Sean, sadowiąc się za biurkiem. To była najgorsza pora dnia. Nienawidził papierkowej roboty i przystąpił do niej z ponurą determinacją, sprawdzając na wyrywki długie kolumny cyfr, próbując skojarzyć nazwiska z twarzami i kwestionując te z zamówień, które wydały mu się zbędne. Umieścił w końcu swój podpis w ostatnim, zaznaczonym przez Johnsona miejscu i rzucił pióro na biurko.
- Co tam jeszcze mamy?
- O godzinie wpół do pierwszej spotkanie z panem Maxwellem z banku, sir.
- A później?
- O pierwszej agent braci Brook i zaraz potem pan MacDougal, sir. Później jest pan oczekiwany w Candy Deep.
- Dziękuję, Johnson. Gdyby wyskoczyło coś niespodziewanego, będę, jak zwykle, na giełdzie.
- Tak jest, panie Courteney. I jeszcze jedno... - Johnson wskazał leżącą na kanapie w drugim końcu pokoju, opakowaną w brązowy papier paczkę. - To przyszło dzisiaj od pańskiego krawca.
- Aha - uśmiechnął się Sean. - Przyślij tutaj mojego służącego. - Podszedł do kanapy i otworzył paczkę. Po paru chwilach w progu pojawił się Mbejane.
- Tak, Nkosi?
- To twój nowy strój, Mbejane - powiedział Sean, pokazując leżące na kanapie ubranie. Murzyn spojrzał na brązowo-złotą liberię i nagle zgasły mu oczy.
- Załóż to na siebie, szybko, zobaczymy, jak wyglądasz. Zulus podszedł do kanapy i wziął do ręki kurtkę.
- To dla mnie?
- Tak. Włóż to - ponaglał go ze śmiechem Sean.
Mbejane zawahał się przez chwilę, a potem rozwiązał swoją opaskę na biodrach i pozwolił jej opaść na podłogę. Sean patrzył niecierpliwie, jak Zulus zapina kurtkę i pantalony, a potem obszedł go dookoła, mierząc krytycznym wzrokiem.
- Nieźle - mruknął i przechodząc na zulu zapytał: - Czy ten strój nie jest piękny?
Nienawykły do szorstkiego materiału, Mbejane skurczył tylko ramiona i nic nie odpowiedział.
- No mów, podoba ci się?
- Kiedy byłem mały, pojechałem z moim ojcem na bydlęcy targ do Port Natalu. Był tam człowiek, który chodził po całym mieście z małpką na łańcuchu. Małpka tańczyła, a ludzie śmiali się i rzucali jej pieniądze. Miała zupełnie taki sam strój jak ten, Nkosi, i nie sądzę, żeby to była szczęśliwa małpka. Uśmiech spełzł z twarzy Seana.
- Więc wolisz dalej nosić swoje skóry?
- To, co noszę, jest strojem zuluskiego wojownika.
Na twarzy Mbejane wciąż nie znać było żadnych uczuć. Sean otworzył usta, żeby go przekonać, ale zanim zdążył cokolwiek powiedzieć, ogarnął go gniew.
- Będziesz nosić tę liberię! - wrzasnął. - Będziesz nosić to, co ci każę. I będziesz to robił z uśmiechem, słyszysz?
- Słyszę cię, Nkosi.
Mbejane podniósł z podłogi swoją przepaskę ze skóry leoparda i ulotnił się z gabinetu. Kiedy Sean wyszedł z budynku, Zulus siedział na koźle odziany w nową liberię. W drodze na giełdę ani razu się nie odwrócił i żaden z nich się nie odezwał. Sean spiorunował wzrokiem portiera, wypił w ciągu całego ranka cztery kieliszki brandy, a o dwunastej wrócił do swego biura - wciąż wpatrując się ponuro w znieruchomiałe w niemym proteście plecy Mbejane. Zmył głowę Johnsonowi, potraktował obcesowo dyrektora banku, nie zostawił suchej nitki na agencie braci Brook i wyruszył do Candy Deep wściekły jak wszyscy diabli. Ale milczenie Mbejane było niewzruszone, a duma nie pozwalała Seanowi pierwszemu zacząć kłótni. Wpadł jak burza do nowego budynku administracyjnego Candy Deep, wpędzając wszystkich w popłoch.
- Gdzie jest pan du Toit? - ryknął.
- Na dole, w szybie numer trzy, panie Courteney.
- Co tam, u diabła, robi? Miał tu na mnie czekać.
- Spodziewał się pana dopiero za godzinę, sir.
- No to dajcie mi jakiś kombinezon i górniczy kask, nie stójcie tak.
Założył na głowę hełm i poczłapał w ciężkich gumiakach w stronę szybu numer trzy. Winda zawiozła go gładko pięćset stóp w głąb ziemi. Wysiadł na poziomie dziesiątym.
- Gdzie jest pan du Toit? - zapytał brygadzistę przy windzie.
- Pracuje w przodku, sir.
Dno chodnika było nierówne i zalane błotem; gumiaki Seana chlupotały przy każdym kroku. Poszarpane skalne ściany odbijały płytkie białe światło karbidowej lampy i Sean poczuł, jak oblewa go pot. Dwóch krajowców pchało przed sobą wózek po szynach i musiał stanąć przy samej ścianie, żeby ich przepuścić. Czekając, aż go miną, wsunął rękę pod kombinezon i wyjął cygarnicę, która wyślizgnęła mu się z dłoni i wpadła w błoto. Gdy przejechał wózek, pochylił się, żeby ją podnieść, i przez chwilę jego ucho znalazło się w odległości jednego cala od ściany. Rozdrażnienie na jego twarzy przeszło w wyraz zdumienia. Skała skrzypiała. Przystawił ucho bliżej. Brzmiało to tak, jakby ktoś zgrzytał zębami. Przysłuchiwał się temu przez chwilę, zastanawiając się, co może być przyczyną tych hałasów: wykluczył echo łopat i oskardów, a także szum płynącej wody. Przeszedł jakieś trzydzieści jardów i ponownie zbliżył ucho do ściany. W tym miejscu zgrzytanie, choć nie tak głośne, jak poprzednio, przerywane było co jakiś czas ostrymi trzaskami, które przypominały odgłos łamiącego się noża. Dziwne, bardzo dziwne; nigdy przedtem nie słyszał czegoś podobnego. Ruszył dalej chodnikiem, do tego stopnia zaintrygowany nowym nieznanym hałasem, że ulotnił się gdzieś jego zły humor. Natknął się na Francois, zanim dotarł do przodka.
- Dzień dobry, panie Courteney. - Sean dawno temu przestał przekonywać Francois, żeby tak się do niego nie zwracał. - Gott, przepraszam, że nie czekałem na górze. Spodziewałem się pana o trzeciej.
- W porządku, Francois. Jak zdrowie?
- Doskwiera mi trochę reumatyzm, panie Courteney, ale poza tym czuję się dobrze. A jak się miewa pan Charleywood?
- Doskonale. - Sean nie mógł już dłużej powstrzymywać ciekawości. - Powiedz mi, Franz, dosłownie przed chwilą przyłożyłem ucho do ściany w chodniku i usłyszałem dziwny hałas. Nie mam pojęcia, co to może być.
- Jaki hałas?
- Jakby... - Sean szukał odpowiednich słów - jakby ocierały się o siebie dwa kawałki szkła.
Francois wybałuszył szeroko oczy, poszarzał na twarzy i złapał Seana za ramię.
- Gdzie?
- Tam z tyłu.
Przez krótką chwilę Francois nie mógł wykrztusić z siebie ani słowa, ściskał tylko rozpaczliwie Seana za ramię.
- Zawał! - wycharczał w końcu. - To zawał, człowieku! Poderwał się do biegu, ale Sean złapał go za rękę.
- Ilu ludzi zostało w przodku, Francois?
- Zawał! - wrzasnął histerycznie Francois. Wyrwał się Seanowi i popędził w stronę windy, rozpryskując na wszystkie strony błoto. Jego przerażenie udzieliło się Seanowi. Pobiegł za nim parę kroków, ale zaraz się zatrzymał. Przez kilka bezcennych sekund zmagał się ze strachem, który zalągł się, śliski niczym gad, w jego żołądku. Zawrócić po innych i być może zginąć razem z nimi, czy podążyć za Francois i przeżyć? Po chwili strach znalazł równego sobie przeciwnika, tak samo śliskiego i zimnego - był nim wstyd i to właśnie wstyd kazał mu zawrócić. Przy ścianie pracowało pięciu czarnych i jeden biały - wszyscy obnażeni do pasa, z torsami błyszczącymi od potu. Sean rzucił w ich stronę tylko to jedno słowo, a oni zareagowali niczym pływacy, gdy ktoś na plaży krzyknie: "Rekin!" Ta sama chwila paraliżującego lęku, a potem paniczna ucieczka. Popędzili tunelem w stronę windy. Sean biegł razem z nimi. Ciężkie kalosze grzęzły mu w błocie, a nogi, przywykłe do lekkiego życia i jazdy powozem, szybko słabły. Jeden po drugim mijali go kolejni górnicy.
- Zaczekajcie na mnie - chciał zawołać. - Zaczekajcie na mnie.
Poślizgnął się na grząskim podłożu i padając uderzył o chropowatą ścianę. Podniósł się; brodę miał oblepioną błotem i szumiało mu w uszach. Obijając się o ściany ruszył dalej. W tym momencie, z trzaskiem przypominającym strzał z karabinu, pękł pod naporem przesuwającej się skały jeden z podtrzymujących strop stempli i z sufitu buchnął nagle gęsty obłok kurzu. Sean zachwiał się na nogach. Wszędzie wokół niego gadała, stękała i zawodziła ziemia; co jakiś czas dochodziły go jej krótkie stłumione jęki. Pękały z trzaskiem kolejne belki, a potem powoli, niczym kurtyna w teatrze, skała przed nim zaczęła osuwać się w dół. Tunel wypełnił się gęstym pyłem, który przyćmił światło lampy i zatykał mu gardło. Wiedział już, że nie ma szans, ale biegł dalej, nie zwracając uwagi na sypiące się obok niego kawałki skały. Jeden z nich uderzył go w kask i o mało nie zwalił z nóg. Oślepiony wirującą chmurą kurzu zderzył się w pełnym pędzie z blokującym przejście porzuconym wózkiem i upadł na jego metalowy korpus, kalecząc sobie uda.
To koniec - przeleciało mu przez głowę, ale natychmiast, wiedziony instynktem, podniósł się i zaczął niezdarnie przeciskać się obok wózka. Tunel przed nim runął z hukiem. Sean padł na kolana i wpełzł między koła, kurcząc się pod stalową solidną platformą dosłownie na sekundę przed zawaleniem się stropu nad jego głową.
Wydawało się, że ogłuszający grzmot nigdy się nie skończy, gdy nagle wszystko się urwało i w zapadłej ciszy rozlegał się tylko zgrzyt i skrzypienie osiadającej skały. Sean zgubił gdzieś swoją lampę i otaczające ciemności gniotły go równie mocno, jak napierająca na jego mikroskopijną kryjówkę ziemia. W powietrzu unosił się gęsty pył i Sean nie mógł powstrzymać kaszlu; kaszlał, aż zabolało go w piersi i poczuł w ustach słony smak krwi. Miejsca było tak mało, że ledwie mógł się poruszyć - stalowa platforma wózka wisiała zaledwie sześć cali nad jego głową; w końcu jednak udało mu się rozpiąć z przodu kombinezon i odedrzeć rąbek koszuli. Przyłożył kawałek jedwabiu do twarzy, zakrywając nią, niczym chirurgiczną maską, usta i nos. Zatrzymywała drobiny pyłu i mógł teraz swobodniej oddychać. Kurz powoli opadał; Sean kaszlał coraz rzadziej, aż w końcu zupełnie przestał. Zdziwiony, że jeszcze żyje, zaczął badać swoją kryjówkę. Spróbował rozprostować nogi, ale natrafił zaraz stopą na skałę. Obmacał palcami otaczającą go przestrzeń: nad głową miał sześć cali, po bokach może dwanaście, pod sobą ciepłe błoto, a wokół skałę i stal. Zsunął z głowy hełm. Leżał w skalnej trumnie, przykryty stalowym wiekiem, pogrzebany pięćset stóp pod ziemią. Poczuł pierwszy przypływ paniki. "Zajmij czymś umysł, pomyśl o czymś, myśl o czymkolwiek, byle nie o otaczającej cię skale" - powiedział sobie. Poruszając się z trudnością w ciasnej przestrzeni, zaczął przeszukiwać kieszenie.
- Jedna srebrna cygarnica z dwoma havanami. - Położył ją obok siebie.
- Jedno mokre pudełko zapałek. - Położył je na cygarnicy.
- Kieszonkowy zegarek.
- Jedna chusteczka z irlandzkiego płótna, z monogramem.
- Szylkretowy grzebień... człowieka ocenia się po tym, jak wygląda.
Zaczął czesać brodę, ale zaraz uświadomił sobie, że zająwszy czymś ręce, pozwolił swobodnie bujać myślom. Położył grzebień obok zapałek.
- Dwadzieścia pięć funtów w złotych suwerenach... - przeliczył je dokładnie - zgadza się, dwadzieścia pięć. - Mógłbym zamówić butelkę dobrego szampana - mówiąc to poczuł w ustach kredowy smak pyłu - i malajską dziewczynę. Albo nie, dlaczego mam sobie żałować: od razu dziesięć Malajek. Kazałbym im tańczyć, żeby szybciej mijał czas. Obiecałbym każdej po suwerenie, żeby nabrały większego entuzjazmu.
Szukał dalej, ale nie znalazł już niczego.
- Kalosze, skarpetki, szyte na miarę spodnie, koszula, niestety podarta, kombinezon, kask... i to chyba wszystko.
Kiedy już wyliczył cały swój dobytek i zbadał celę, nie mógł dłużej odsuwać tłoczących się pod czaszką myśli. Przede wszystkim o dręczącym go pragnieniu. Błoto, w którym leżał, było zbyt gęste, by mógł odsączyć z niego wodę. Próbował to zrobić przez koszulę, ale bez powodzenia. Potem pomyślał o powietrzu i doszedł do wniosku, że luźne rumowisko przepuszcza go tyle, że zdoła utrzymać się przy życiu. Przeżyje, jeśli nie umrze z pragnienia. Jeśli nie umrze zwinięty niczym płód w ciemnym łonie Matki Ziemi. Roześmiał się - robak uwięziony w mrocznych, ciepłych wnętrznościach olbrzyma - a potem uświadomił sobie, że tak właśnie wyglądają pierwsze objawy paniki i gryząc palce wcisnął pięść w usta, żeby powstrzymać śmiech. Zrobiło się bardzo cicho, skała przestała się osuwać.
- Jak długo to jeszcze potrwa, doktorze? Ile mam czasu?
- No cóż, jeżeli będziesz się tak pocił, to szybko się odwodnisz. Moim zdaniem, nie dłużej jak cztery dni - odpowiedział sam sobie.
- A głód, doktorze?
- Och, tym nie musisz się przejmować. Będziesz oczywiście głodny, ale umrzesz z pragnienia.
- A tyfus, czy może dur, nie pamiętam już, jak nazywa się ta choroba. Co o tym sądzisz, doktorze?
- Gdyby gdzieś koło ciebie leżały trupy, byłbyś poważnie zagrożony. Lecz jesteś sam, wiesz o tym.
- Czy nie uważasz, że dostanę pomieszania zmysłów, doktorze? Nie od razu, oczywiście, ale w ciągu kilku dni?
- Tak. Chyba zwariujesz.
- Nigdy nie cierpiałem na pomieszanie zmysłów, nic mi w każdym razie o tym nie wiadomo. Nie sądzisz, że łatwiej będzie mi to wszystko znieść, kiedy oszaleję?
- Jeśli pytasz, czy to ci w jakimś sensie pomoże, to nie wiem.
- Ach, teraz zaczynasz być tajemniczy; ale rozumiem, chodzi ci o to, iż nie wiadomo, jakie mogą mnie prześladować koszmary? Innymi słowy, że umierając jako szaleniec, mogę cierpieć bardziej niż umierając z pragnienia? Ale przecież mogę nie zdążyć oszaleć. Ten wózek może załamać się pod ciężarem; napierają w końcu na niego tony skały. To całkiem prawdopodobne, doktorze; jako lekarz, a więc człowiek nauki, powinien pan sam wpaść na ten pomysł. Matce Ziemi nic się nie stało, ale dziecko niestety urodziło się martwe. Parła zbyt mocno.
Sean mówił głośno sam do siebie i nagle zrobiło mu się głupio. Wziął do ręki kamień i postukał nim w wózek od spodu.
- Brzmi całkiem pewnie. Najprzyjemniejszy odgłos, jaki w życiu słyszałem, słowo daję.
Postukał mocniej w metalowy korpus - raz, dwa, trzy, raz, dwa, trzy - i nagle kamień wypadł mu z ręki. Stukot powracał - daleki i cichy niczym echo odbite od księżyca. Sean zamarł cały w bezruchu, a potem zadrżał z podniecenia. Chwycił z powrotem kamień: uderzył mocno trzy razy i trzy razy powróciła do niego odpowiedź.
- Usłyszeli mnie, słodki Jezu, usłyszeli mnie. - Roześmiał się bezgłośnie. - Droga Matko Ziemio, nie przyj zbyt mocno, błagam cię, nie przyj. Bądź cierpliwa. Poczekaj kilka dni. Zrobią ci cesarskie cięcie i wyjmą dziecko z twego łona.

Mbejane zaczekał, aż Sean zniknie we wnętrzu szybu numer trzy, i dopiero wtedy zdjął z siebie nową kurtkę. Złożył ją starannie i usiadł obok niej na koźle. Przez chwilę rozkoszował się dotykiem słońca grzejącego jego nagą skórę, a potem zeskoczył na ziemię i zajął się końmi. Napoił je, odprowadził z powrotem do powozu i założył im luźno uprząż na grzbiety. Zabrał swoje dzidy ze stopnia przy koźle i ruszył w stronę porośniętego niską trawą pola, obok budynku administracyjnego. Usiadł na ziemi i mrucząc cicho pod nosem, zaczął ostrzyć dzidy. Po jakimś czasie przeciągnął doświadczonym palcem wzdłuż każdego ostrza. Odchrząknął, zgolił kilka włosków z przedramienia, uśmiechnął się zadowolony i położył dzidy na trawie. Rozciągnął się na ziemi i zasnął w ciepłych promieniach słońca.
Obudziły go krzyki. Usiadł i instynktownie sprawdził pozycję słońca. Spał godzinę albo trochę dłużej. Krzyczał Duff, a Francois, cały zabłocony, łypiąc dookoła przerażonym okiem, odpowiadał na jego pytania. Stali przed wejściem do budynku administracyjnego. Koń Duffa był mokry od potu. Mbejane wstał i ruszył w ich stronę; nadstawił ucha, próbując zrozumieć ich podniesione głosy. Mówili zbyt szybko, ale domyślił się, że stało się coś złego.
- Chodnik zawalił się prawie do stacji wind na poziomie dziesiątym - mówił Francois.
- Zostawiłeś go tam - zarzucił mu Duff.
- Myślałem, że biegnie tuż za mną, ale zawrócił.
- Po co... dlaczego to zrobił?
- Żeby zawołać innych.
- Czy zacząłeś już oczyszczać chodnik?
- Nie. Czekałem na pana.
- Ty cholerny głupcze, on może jeszcze żyje... każda minuta jest na wagę złota.
- On nie ma żadnej szansy, panie Charleywood. Na pewno zginął.
- Zamknij się, do diabła.
Duff odwrócił się plecami od Francois i ruszył w stronę szybu. Wokół stalowej wieży zgromadził się tłum i nagle Mbejane domyślił się, że chodzi o Seana. Dopędził Duffa, zanim ten doszedł do szybu.
- Czy to Nkosi?
- Tak.
- Co się stało?
- Zasypało go.
Mbejane przepchał się do windy zaraz za Duffem i żaden z nich nie odezwał się ani słowem aż do chwili, kiedy dotarli do poziomu dziesiątego. Ruszyli chodnikiem i po krótkiej chwili zatrzymało ich rumowisko. Kilku górników z żelaznymi drągami i łopatami w rękach oczekiwało na rozkazy. Mbejane przecisnął się między nimi. Zatrzymali się razem z Duffem przed ścianą pokruszonej, blokującej tunel skały i długo milczeli. Wreszcie Duff odwrócił się do białego brygadzisty.
- Byliście w przodku?
- Tak.
- On zawrócił, żeby was zawołać, prawda?
- Tak.
- A wy go tam zostawiliście?
Mężczyzna nie miał odwagi spojrzeć Duffowi w oczy.
- Myślałem, że biegnie tuż za nami - mruknął.
- Myślałeś tylko o tym, żeby ocalić swoją nędzną skórę! - krzyknął Duff. - Ty wredny mały tchórzu. Ty obleśny, srający w portki sukinsynu...
Mbejane złapał Duffa za ramię i ten przerwał swoją tyradę. W zapadłej ciszy usłyszeli wszyscy cichy stuk: raz, dwa, trzy.
- To on. To musi być on - wyszeptał Duff. - On żyje! - Wyrwał łom z rąk jednego z krajowców i postukał nim w ścianę tunelu. Odczekali chwilę, słysząc tylko własne oddechy, a potem dotarła do nich odpowiedź - głośniejsza i wyraźniejsza niż poprzednio. Mbejane odebrał łom Duffowi i wbił go w szczelinę w rumowisku. Widać było napinające się na jego plecach muskuły, kiedy próbował podważyć jeden z głazów. Łom wygiął mu się w rękach niczym lukrecjowy lizak; Mbejane odrzucił go na bok i zaczął odgarniać kamienie gołymi rękami.
- Hej, ty - warknął Duff do brygadzisty. - Przy oczyszczaniu tunelu będziemy potrzebować drzewa na stemple. Masz je tu dostarczyć. Czterech z was - zwrócił się do krajowców - będzie pracowało przy ścianie. Reszta ma usuwać stąd kamienie w miarę, jak będziemy uprzątać chodnik.
- Chce pan użyć dynamitu? - zapytał brygadzista.
- I spowodować następny zawał? Puknij się w głowę, człowieku. Idź po to drzewo, a kiedy będziesz na górze, wezwij tutaj pana du Toit.
W ciągu czterech godzin oczyścili piętnaście stóp tunelu, rozbijając większe głazy potężnym młotem i usuwając niniejsze sztuki łomami. Duffa bolało całe ciało; dłonie miał zdarte do krwi. Musiał odpocząć. Dowlókł się do stacji wind, gdzie znalazł koce i wielką wazę zupy.
- Skąd to przysłano?
- Z hotelu Candy, sir. Przy wejściu do szybu czeka pół Johannesburga.
Duff owinął się w koc i wypił trochę zupy.
- Gdzie jest du Toit?
- Nie mogłem go znaleźć, sir.
Mbejane nie odchodził od ściany. Pierwszych czterech krajowców skończyło pracę i ich miejsce zajęła świeża zmiana. Kierował nią Mbejane. Od czasu do czasu mruczał jakieś polecenie, większość sił rezerwował jednak na walkę ze skałą. Duff odpoczywał przez godzinę. Kiedy pojawił się z powrotem, Mbejane wciąż tam był. Duff patrzył, jak Zulus obejmuje ramionami głaz wielkości beczki od piwa, mocno zapiera się nogami i wyrywa go z rumowiska. W ślad za głazem posypały się mniejsze kamienie i ziemia, grzebiąc nogi Mbejane aż do kolan. Duff skoczył, żeby mu pomóc. Po kolejnych dwóch godzinach musiał znowu chwilę odpocząć. Tym razem zabrał ze sobą Zulusa. Dał mu koc i kazał wypić trochę zupy. Usiedli obok siebie, z plecami opartymi o ścianę i zarzuconymi na ramiona kocami. Do Duffa zbliżył się brygadzista, trzymając w ręku wypełnioną do połowy butelkę brandy.
- Przysyła to pani Rautenbach, sir.
- Przekaż jej moje podziękowania - powiedział Duff, wyciągając korek zębami i pociągając dwa spore łyki. Łzy stanęły mu w oczach; podał butelkę Mbejane.
- Nie wypada - wzdragał się Zulus.
- Pij.
Mbejane upił trochę, wytarł starannie swoim kocem szyjkę butelki i oddał ją. Duff pociągnął kolejny łyk i ponownie podał butelkę Zulusowi, ale ten potrząsnął przecząco głową.
- Mała ilość daje siłę, duża ją odbiera. Czeka nas ogrom pracy. Duff zakorkował butelkę.
- Ile czasu potrwa, nim do niego dotrzemy? - zapytał Mbejane.
- Dzień, może dwa.
- Przez dwa dni człowiek może umrzeć - zadumał się Zulus.
- Nie ktoś, kto ma posturę byka i diabelski temperament - zapewnił go Duff.
Mbejane uśmiechnął się, a Duff poszukał w pamięci zuluskich słów.
- Kochasz go, Mbejane?
- "Kochasz" to słowo, którego używają kobiety.
Mbejane przyjrzał się dokładnie swemu kciukowi; jego naderwany paznokieć sterczał nad skórą niczym cmentarny nagrobek. Zulus chwycił go zębami, urwał i wypluł na ziemie. Duff wzdrygnął się.
- Te pawiany nie będą pracować, jeśli nikt nie będzie im stał nad głową. - Mbejane wstał. - Odpocząłeś?
- Tak - skłamał Duff i wrócili razem na przodek.

Sean leżał w błocie z głową opartą o twardą poduszkę hełmu. Ciemność była tak samo nieprzenikniona jak otaczająca go skała. Próbował wyobrazić sobie, gdzie kończy się jedna i zaczyna druga - kiedy to robił, zapominał na chwilę o dręczącym go pragnieniu. Słyszał brzęk uderzającego o skałę młota i grzechot osypujących się luźno kamieni, ale nie zdawały się one wcale przybliżać. Zdrętwiał cały i bolał go bok, ale nie był w stanie się obrócić - za każdym razem, kiedy próbował to zrobić, zaczepiał kolanami o wózek. Powietrze w jego małej jaskini zalatywało stęchlizną - zaczęła go boleć głowa. Poruszył się niespokojnie i natrafiwszy ręką na małą kupkę suwerenów, uderzył w nie gniewnie, rozsypując w błoto. To one były przynętą, która zwabiła go w tę pułapkę. Teraz oddałby je i miliony innych, żeby tylko poczuć na twarzy powiew wiatru i dotyk słońca. Przywarła do niego ciemność, gęsta i dusząca niczym czarna melasa; miał wrażenie, że wypełnia jego nos, gardło i oczy, szczelnie go oblepiając. Pomacał wokół siebie i znalazł pudełko zapałek. Przez te kilka jasnych sekund spaliłby większość drogocennego, wypełniającego jego jaskinię tlenu i nazwałby to uczciwą transakcją - niestety, pudełko zamokło. Pocierał zapałkę po zapałce, ale mokre główki kruszyły się, nie dając iskry, więc odrzucił je i zacisnął mocno powieki, żeby choć w ten sposób rozjaśnić ciemność. Przed jego zamkniętymi oczyma pojawiły się jaskrawe kolory; poruszały się i zmieniały, i nagle całkiem wyraźnie ujrzał wyłaniającą się z nicości twarz Garricka. Przez długie miesiące ani razu nie pomyślał o swojej rodzinie, zbyt pochłonięty był zbieraniem złotego plonu, ale teraz wróciły doń tłumnie wspomnienia. Tyle było rzeczy, o których zapomniał. W porównaniu z władzą i złotem wszystko inne wydawało się nieważne - nawet życie, ludzkie życie straciło dla niego znaczenie. A teraz jego własne życie wisiało na skraju czarnego uskoku.
Doszedł go ponownie odgłos kowalskich młotów. Po drugiej stronie zasypanego tunelu byli ludzie. Próbowali go uratować, przedostać się przez zdradzieckie rumowisko, które w każdej chwili mogło ponownie zwalić się im na głowy. To oni byli coś warci, a nie ten trujący metal, te małe złote monety, które leżały obojętnie, podczas gdy ludzie walczyli o jego życie.
Pomyślał o Garricku, okaleczonym przez jego nieostrożny strzał i wychowującym spłodzonego przezeń bękarta; o Adzie, którą zostawił bez jednego słowa pożegnania; o trzymającym w dłoni pistolet Karlu Lochtkamperze i o jego mózgu, który obryzgał podłogę sypialni; o wszystkich bezimiennych ludziach, którzy stracili życie bądź zbankrutowali z jego winy.
Przesunął językiem po wargach i wsłuchał się w odgłos młotów; nabrał pewności, że są teraz bliżej niego.
- Jeżeli się stąd wydostanę, zmienię się. Przysięgam.

W ciągu następnych trzydziestu sześciu godzin Mbejane odpoczywał tylko przez cztery godziny. Duff obserwował, jak pocąc się obficie, dosłownie niknął w oczach. Zulus zabijał się. Duff nie miał już sił; nie był w stanie dłużej pracować fizycznie, ale kierował zespołami, które stemplowały oczyszczony tunel. Wieczorem drugiego dnia uprzątnęli około stu stóp chodnika. Duff kolejny raz pojawił się w przodku.
- Ile czasu minęło od jego ostatniego sygnału? - zapytał Zulusa. Mbejane odstąpił od ściany trzymając w pokaleczonych dłoniach
ciężki młot; jego stylisko lepiło się od skrzepłej brunatnej krwi.
- Cała godzina, a wydawało się, że dzieli nas tylko długość dzidy. Duff wziął łom od jednego z krajowców i postukał w skałę.
Odpowiedź nadeszła natychmiast.
- Uderza w coś żelaznego - oświadczył Duff. - Brzmi to tak, jakby znajdował się kilka stóp od nas. Pozwól, żeby ci ludzie zastąpili cię przy ścianie, Mbejane. Jeśli chcesz, to zostań, ale musisz trochę odpocząć.
Zamiast odpowiedzi Mbejane uniósł młot i zamachnął się. Uderzona skała pękła; dwóch krajowców podeszło bliżej i podważyło ją łomami. W głębi powstałej dziury zobaczyli brzeg wózka. Wszyscy wlepili weń oczy.
- Sean, Sean, czy mnie słyszysz? - zawołał Duff.
- Zamiast tyle gadać, lepiej mnie stąd wyciągnij. - Głos Seana był schrypnięty z pragnienia i zdławiony od kurzu.
- On leży pod wózkiem!
- To on!
- Dobrze się czujesz, Nkosi!
- Znaleźliśmy go!
Krzyki usłyszeli ludzie pracujący przy stemplowaniu chodnika i przekazali głośno wiadomość do stacji wind.
- Odnaleźli go! Jest cały i zdrów! Odnaleźli go! Zapominając zupełnie o zmęczeniu Duff i Mbejane skoczyli razem do przodu. Pracując ramię przy ramieniu odgarnęli ostatnie kamienie i klęcząc zajrzeli pod wózek.
- Widzę cię, Nkosi.
- Ja cię też widzę, Mbejane. Co zatrzymało cię tak długo?
- Musieliśmy odgarnąć po drodze parę małych kamyków, Nkosi. Mbejane sięgnął pod wózek i ujmując Seana pod pachy wyciągnął go na zewnątrz.
- Nieliche sobie miejsce wybrałeś, chłopcze, żeby poleżeć. Jak się czujesz?
- Daj mi trochę wody i zaraz dojdę do siebie.
- Wody! Dajcie wody! - wrzasnął Duff.
Sean przyssał się do kubka, próbując za jednym łykiem wypróżnić całą jego zawartość. Zakrztusił się i woda prysnęła mu z nosa.
- Spokojnie, chłopcze, spokojnie - powiedział Duff klepiąc go po plecach. Następny kubek Sean wypił już wolniej i odsunął go od ust, sapiąc ze zmęczenia.
- To było dobre.
- Chodź, na górze czeka na ciebie doktor.
Duff zarzucił mu na ramiona koc, a Mbejane wziął delikatnie na ręce.
- Puść mnie, do jasnej cholery. Nie zapomniałem jeszcze, jak się chodzi.
Mbejane postawił go ostrożnie na ziemi, ale pod Seanem ugięły się nogi, jakby wstał właśnie z łóżka po długiej chorobie. Złapał się kurczowo ramienia Zulusa. Mbejane wziął go ponownie na ręce i zaniósł do windy. Wyjechali na powierzchnię.
- Świeci księżyc. I gwiazdy... Boże, jakie to piękne - w głosie Seana brzmiał niekłamany zachwyt; nabrał pełne płuca chłodnego, nocnego powietrza, ale było dla niego zbyt rześkie i ponownie się rozkaszlał. Kiedy wyszli z windy, czekający przy wieży ludzie otoczyli ich gęstym pierścieniem.
- Co z nim?
- Jak się czujesz, Sean?
- W biurze czeka doktor Symmonds.
- Szybko, Mbejane - powiedział Duff. - Zabierzmy go stąd, żeby się nie przeziębił.
Podtrzymując z obu stron Seana zaprowadzili go do budynku administracyjnego i położyli na kozetce w gabinecie Francois. Symmonds przebadał go, zajrzał do gardła i zmierzył puls.
- Macie tutaj zamknięty powóz?
- Tak - odparł Duff.
- To dobrze. Owińcie go ciepło i zawieźcie do domu, do łóżka. Nawdychał się tyle kurzu i stęchłego powietrza, że istnieje poważne niebezpieczeństwo zapalenia płuc. Pojadę razem z wami i dam mu środek uspokajający.
- Nie potrzebuję żadnego środka, doktorze - stwierdził z uśmiechem Sean.
- Wydaje mi się, że ja wiem lepiej, co jest panu potrzebne, panie Courteney. - Doktor Symmonds był młodym mężczyzną. Cieszył się prawdziwą renomą wśród johannesburskich bogaczy i traktował swoją pracę bardzo poważnie. - Teraz, jeżeli pan pozwoli, odwieziemy pana do pańskiego hotelu - powiedział i zaczął pakować swoje instrumenty do walizki.
- To pan jest doktorem - zgodził się Sean. - Ale zanim pojedziemy, chciałem pana prosić, żeby zerknął pan na ręce mojego służącego. Są strasznie poranione. Zdarł je prawie do kości.
Doktor Symmonds nie podniósł nawet oczu znad swojej walizki.
- Nie prowadzę praktyki dla czarnych, panie Courteney. Jestem pewien, że znajdzie pan jakiegoś innego lekarza, kiedy wrócimy do miasta.
Sean usiadł powoli, pozwalając, by koc zsunął mu się z ramion. Podszedł do doktora Symmondsa i złapał go za gardło przygważdżając do ściany. Lekarz miał śliczne woskowe wąsiki. Sean ujął jeden z nich między kciuk i palec wskazujący i wyrwał go tak, jak to się robi z piórami martwej dzikiej kaczki. Doktor Symmonds głośno zapiszczał.
- Od dzisiaj, doktorze, prowadzi pan praktykę dla czarnych - poinformował go Sean. Wyciągnął z kieszeni marynarki Symmondsa chusteczkę i wytarł nią małe kropelki krwi, które pojawiły się na górnej wardze doktora. - Niech pan będzie tak dobry i zajmie się moim służącym.

21. Kiedy Sean obudził się następnego ranka, wskazówki ściennego zegara wskazywały godzinę dwunastą. W pokoju krzątała się Candy. Obok stało dwóch kelnerów z pełnymi tacami.
- Dzień dobry. Jak się miewa dzisiaj nasz bohater? Kelnerzy zostawili swoje tace i wyszli, a Candy podeszła do łóżka.
Sean zamrugał sennie oczyma.
- Boli mnie gardło, jakbym połknął półmisek tłuczonego szkła.
- To od kurzu - powiedziała Candy i położyła mu obie dłonie na czole. Ręka Seana wykonała zdradziecki manewr i uszczypnięta Candy głośno pisnęła. Masując sobie tylną część ciała cofnęła się na bezpieczną odległość od łóżka i zmierzyła go groźnym spojrzeniem.
- Ty wcale nie jesteś chory!
- To świetnie, w takim razie wstaję - stwierdził Sean, ściągając z siebie kołdrę.
- Nie waż się nawet, dopóki nie zbada cię doktor.
- Jeżeli ten sukinsyn ośmieli się tu wejść, to tak mu przywalę, że wymaszerują mu przez tyłek wszystkie zęby.
Candy odwróciła się w stronę tac ze śniadaniem, żeby ukryć uśmiech.
- Jak ty się wyrażasz w obecności damy. Ale nie przejmuj się, to nie będzie Symmonds.
- Gdzie jest Duff? - zapytał Sean.
- Właśnie się kąpie, a potem przyjdzie zjeść śniadanie razem z tobą.
- Poczekam na niego, ale możesz mi dać w tym czasie filiżankę kawy, kochanie.
Podała mu kawę.
- Twój dzikus od samego rana chodzi za mną krok w krok. Chce się z tobą widzieć. Miałam właśnie postawić przed drzwiami uzbrojonego strażnika, żeby go odpędził.
Sean roześmiał się.
- Możesz go do mnie przysłać, Candy.
Podeszła do drzwi i zatrzymała się z dłonią na klamce.
- To wspaniale, że jesteś tutaj z powrotem, Sean. Postaraj się nie robić w przyszłości żadnych takich głupstw, dobrze?
- Obiecuję - zapewnił.
Po krótkiej chwili zjawił się Mbejane.
- Czy wszystko z tobą w porządku, Nkosi? - zapytał, stając w progu.
Sean spojrzał bez słowa na poplamione jodyną bandaże na jego rękach i na liberię w złociste i brązowe pasy. A potem odwrócił się plecami do Zulusa i wlepił oczy w sufit.
- Kazałem przyjść mojemu służącemu, a zamiast niego przysłali mi tu małpkę na łańcuchu.
Mbejane stał nieruchomo. Jego twarz nie zdradzała żadnych uczuć, tylko w oczach mignął cień urazy.
- Idź, znajdź mojego służącego. Poznasz go po stroju, jaki noszą zuluscy wojownicy.
Dopiero po kilku sekundach brzuch Mbejane zatrząsł się od skrywanego śmiechu; potem zawładnął jego ramionami i wykrzywił kąciki ust. Zulus zamknął za sobą bardzo cicho drzwi, a kiedy powrócił, odziany w swoją starą opaskę, Sean wyszczerzył do niego w uśmiechu zęby.
- A! Teraz cię widzę, Mbejane.
- Ja cię też widzę, Nkosi.
Podszedł do łóżka i zaczęli rozmawiać. Nie mówili wiele o samym zawale i ani słowa o udziale Mbejane w akcji ratowniczej. Ta sprawa była zrozumiała sama przez się, słowa mogły ją tylko popsuć. Być może poruszą ten temat kiedyś w przyszłości, ale nie teraz.
- Będziesz jutro potrzebować powozu, Nkosi? - zapytał w końcu Mbejane.
- Tak. A teraz idź. Najedz się i wyśpij.
Sean usiadł w łóżku i dotknął dłonią ramienia Zulusa. Prawie ze wstydem pozwolił sobie na ten krótki fizyczny kontakt i zaraz potem Mbejane wyszedł.
Wkrótce zjawił się ubrany w jedwabny szlafrok Duff. Zjedli razem stek z jajkiem sadzonym, a Duff posłał po butelkę wina, żeby mogli po raz kolejny spłukać kurz z gardeł.
- Powiedzieli mi, że Francois wciąż siedzi Pod Jasnymi Aniołami. Zalewa pałkę, odkąd wydostał się z szybu. Kiedy wytrzeźwieje, może przyjść do biura i odebrać swoją pensję.
Sean wyprostował się w łóżku.
- Masz zamiar go wywalić?
- Mam zamiar dać mu takiego kopniaka, że wyląduje dopiero w Kapsztadzie.
- Za co, do jasnej cholery? - zapytał Sean.
- Za co? - zaperzył się Duff. - Za to, że uciekł... właśnie za to.
- On przeżył zawał w Kimberley, zgadza się, Duff?
- Tak.
- Połamało mu wtedy nogi, prawda?
- Tak.
- Wiesz, co ci powiem? Gdyby miało mi się to przytrafić po raz drugi, wiałbym, aż by się za mną kurzyło.
Duff napełnił bez słowa swój kieliszek.
- Wyślij kogoś do tawerny, niech mu powie, że alkohol szkodzi na wątrobę... to powinno go otrzeźwić... i niech mu przekaże, że jeśli do jutra rana nie stawi się w robocie, potrącimy mu z pensji - powiedział Sean.
Duff patrzył na niego zaintrygowany.
- O co ci chodzi? - zapytał.
- Przemyślałem sobie trochę spraw, kiedy byłem tam na dole, w tej dziurze. Doszedłem do wniosku, że w drodze na szczyt nie trzeba wszystkich tratować.
- Ach, rozumiem - uśmiechnął się z przekąsem Duff. - Chcesz spełnić jakiś dobry uczynek... Boże Narodzenie w sierpniu. Jeśli tak, to świetnie, bo już się bałem, że kawałek skały spadł ci na głowę. Ja także spełniam dobre uczynki.
- Duff, nie życzę sobie, żebyś wyrzucił z roboty Francois.
- W porządku, w porządku, pozwolę mu zostać. Jeśli chcesz, możemy otworzyć w biurze darmową garkuchnię i zamienić Xanadu w dom dla starców.
- Wypchaj się. Po prostu nie uważam, żeby konieczne było zwalnianie Francois.
- A kto się z tobą spiera? Chyba już się zgodziłem? Bardzo się cieszę, gdy ktoś spełnia dobre uczynki. Sam robię to bez przerwy.
Przystawił krzesło do łóżka.
- Całkiem przypadkowo mam przy sobie karty. - Wyjął talię z kieszeni szlafroka. - Co powiesz na małą partyjkę klabejas?
Sean stracił pięćdziesiąt funtów, zanim uratowało go przybycie nowego lekarza. Doktor ostukał jego pierś, cmoknął raz czy dwa razy, zajrzał mu do gardła, znowu cmoknął, po czym wypisał receptę i kazał leżeć w łóżku przez cały dzień. W drzwiach minął się z Jockiem i Trevorem Heynsami. Jock trzymał w rękach bukiet kwiatów, które zaambarasowany wręczył zaraz Seanowi.
A potem w pokoju zaczęło się robić tłoczno - przyszli pozostali znajomi, a ktoś kupił skrzynkę szampana. W jednym kącie zaczęła się gra w pokera, w innym - polityczny mityng.
- Za kogo on się ma, ten Kruger... za jakiegoś boga? Wiecie, co powiedział, kiedy ostatni raz pojechaliśmy zobaczyć się z nim w sprawie prawa głosu? "Protestujcie sobie, protestujcie. Ja mam armaty, a wy ich nie macie!"
- Trzy króle wygrywają. Ty rozdajesz.
- ... poczekaj, to zobaczysz. Do końca miesiąca cena akcji Consolidated Wits. skoczy do trzydziestu szylingów.
- ... no i podatki. Znowu nałożyli dwadzieścia procent na dynamit.
- ... w Operze mamy nową artystkę. Jock wykupił na nią abonament na cały sezon. Nikt poza nim jej jeszcze nie widział.
- Hej, wy dwaj, uspokójcie się. Jeśli chcecie się bić, wyjdźcie na dwór. To jest pokój chorego.
- Duff, ta butelka jest pusta. Trzeba otworzyć następną.
Sean zdążył przegrać kolejną setkę do Duffa i nagle, kilka minut po piątej, do pokoju wpadła Candy. Z przerażeniem popatrzyła na to, co się dzieje.
- Wszyscy za drzwi, ale już!
Pokój opustoszał tak samo szybko, jak się zapełnił. Candy krzątała się dookoła, zbierając niedopałki cygar i puste kieliszki.
- To wandale! Ktoś wypalił dziurę w dywanie. Popatrz tutaj! Cały stół zalany szampanem.
Duff odkaszlnął i zaczął nalewać sobie kolejnego drinka,
- Nie uważasz, że masz już dosyć, Duffordzie? Duff odstawił kieliszek.
- A poza tym czas już, żebyś się przebrał do obiadu.
Duff puścił ukradkiem oko w stronę łóżka, ale zaraz grzecznie wyszedł.
Wrócili razem do Seana po kolacji i wypili z nim kieliszek likieru.
- A teraz śpij - nakazała Candy podchodząc do okna, żeby zasunąć story.
- Jest jeszcze wcześnie - zaprotestował Duff, ale nie odniosło to żadnego skutku. Candy zdmuchnęła lampę.
Sean nie był wcale zmęczony. Przez cały dzień leżał w łóżku i teraz nie dawały mu zasnąć myśli. Zapalił cygaro i puszczając kłęby dymu przysłuchiwał się ulicznym hałasom. Dopiero po północy zapadł w krótki niespokojny sen. Obudził się z krzykiem, bo znowu otaczała go ciemność i dusiły okrywające koce. Odrzucił je gorączkowo i przebiegł na oślep przez pokój. Dopadł grubych, welwetowych zasłon, które oblepiły mu twarz. Zdarł je z siebie i uderzył barkiem we framugę balkonowych drzwi; otworzyły się na oścież i nagle znalazł się na zewnątrz, na balkonie, wdychając chłodne powietrze i patrząc na zawieszony na niebie tłusty, żółtawy księżyc. Powoli uspokoił mu się oddech. Wrócił do pokoju i zapalił lampę, a potem przeszedł do pustej sypialni Duffa. Na stoliku przy łóżku leżał egzemplarz "Wieczoru Trzech Króli"; wziął go do ręki. Usiadł przy lampie i zaczął czytać zmuszając oczy, by podążały za drukowanym słowem, nawet kiedy przestał już rozumieć sens tego, co czyta. Odłożył książkę, gdy za otwartym oknem zaczęło szarzeć niebo. Ogolił się, ubrał i wyszedł tylnymi schodami na hotelowy dziedziniec. Odnalazł Mbejane w stajni.
- Osiodłaj mi siwka.
- Dokąd jedziesz, Nkosi?
- Uśmiercić diabła.
- W takim razie jadę z tobą.
- Nie. Wrócę przed południem.
Pojechał do Candy Deep i przywiązał konia przy budynku administracyjnym. W biurze od frontu siedział zaspany urzędnik.
- Dzień dobry, panie Courteney. Czym mogę panu służyć?
- Daj mi kombinezon i hełm.
Ruszył w stronę szybu numer trzy. Ziemia pokryta była skrzypiącym pod nogami szronem, a słońce właśnie pokazało się nad wschodnią granią Witwatersrandu. Zatrzymał się przy baraku obok wieży.
- Czy poranna zmiana już zjechała? - zapytał obsługującego windę.
- Pół godziny temu, sir. - Facet był najwyraźniej zdumiony widząc go tutaj. - Nocna zmiana skończyła wysadzać skałę o piątej.
- To dobrze. Spuść mnie na poziom czternasty.
- Czternasty jest teraz nieczynny, panie Courteney, nikt tam nie pracuje.
- Wiem o tym.
Sean podszedł do wieży. Zapalił karbidową lampę i czekając na windę rozejrzał się po dolinie. Powietrze było rześkie, a słońce rzucało długie cienie. Wszystko było obwiedzione wyraźnym konturem. Od wielu miesięcy nie wstawał już o tak wczesnej porze i prawie zapomniał, jak świeże i delikatne są kolory poranku. Winda zatrzymała się tuż przed nim. Wziął głęboki oddech i wsiadł do środka. Kiedy dojechał na poziom czternasty, wysiadł, dał sygnał dźwigowemu i został sam w środku ziemi. Ruszył do przodu korytarzem; za nim podążało echo jego kroków. Oblał się potem i poczuł, jak zaczyna drgać mu policzek; kiedy doszedł do ściany, postawił lampę na skalnym występie. Upewnił się, że ma w kieszeni zapałki, po czym zdmuchnął płomień. Ogarnęła go ciemność. Najgorsze było pierwsze pół godziny. Dwukrotnie trzymał już w ręku zapałki, ale w ostatniej chwili się powstrzymał. Pod pachami czuł zimne plamy potu; ciemność wypełniła jego otwarte usta i dławiła go. Musiał walczyć o każdy haust powietrza: nabierał go, trzymał w płucach, a potem wypuszczał. Na początku uspokoił oddech, a potem powoli, powoli zapanował nad gnębiącym go koszmarem i wiedział już, że wygrał. Odczekał jeszcze dziesięć minut, oddychając z łatwością i opierając swobodnie plecy o ścianę tunelu, i zapalił lampę. Uśmiechając się, ruszył z powrotem do stacji wind i dał sygnał dźwigowemu. Po wyjściu z windy zatrzymał się na chwilę, żeby zapalić cygaro; zapałkę cisnął w czarny, kwadratowy otwór szybu.
- Tyle ci się tylko dostało, dziuro - powiedział, ruszając w stronę budynku administracyjnego.
Nie wiedział, że szyb numer trzy zabierze mu w przyszłości coś, co cenił sobie równie wysoko jak własną odwagę. Zabierze i nie odda z powrotem. Ale to miało się zdarzyć dopiero po latach.

22. W październiku Xanadu było prawie gotowe. Któregoś sobotniego popołudnia wybrali się tam jak zwykle we trójkę.
- Opóźnienie sięga tylko sześciu miesięcy - powiedział Sean. - Przedsiębiorca twierdzi, że skończy do Bożego Narodzenia; nie mam tylko odwagi zapytać go, w którym roku?
- To przez te wszystkie zmiany, które wprowadziła Candy - odparł Duff. - Tak zamieszała temu biedakowi w głowie, że nie wie już, czy jest chłopcem, czy dziewczynką.
- Gdybyś najpierw poprosił mnie o radę, oszczędziłbyś sobie wielu kłopotów - stwierdziła Candy.
Powóz przejechał przez marmurową bramę i rozejrzeli się wokół siebie. Teren posiadłości był wyrównany i zieleniła się na nim pierwsza trawa. Drzewka jacarandy, którymi wysadzany był podjazd, sięgały już ramienia.
- Mam wrażenie, że to miejsce zasłuży na swoją nazwę - oświadczył z satysfakcją w głosie Sean. - Ogrodnik naprawdę włożył w to mnóstwo pracy.
- Nie nazywaj go tylko w jego obecności ogrodnikiem, bo gotów zastrajkować. To dyplomowany agronom - stwierdził uśmiechając się Duff.
- Skoro o tym mówimy - wtrąciła się Candy - nie uważacie, że nazwa Xanadu jest... jakby trochę wydumana?
- Nie, wcale tak nie uważam - odparł Sean. - Sam ją wymyśliłem. Moim zdaniem jest fantastyczna.
- Nie jest zbyt poważna... dlaczego nie nazwiemy naszego gniazdka po prostu Fair Oaks18?
- Po pierwsze dlatego, że w promieniu pięćdziesięciu mil nie ma tu żadnego dębu, a po drugie, bo już nazywa się Xanadu.
- Nie denerwuj się, tak tylko zaproponowałam.
U szczytu podjazdu czekał na nich przedsiębiorca budowlany i wspólnie z nim zwiedzali dom. Zajęło im to całą godzinę; potem przeszli do ogrodu. Niedaleko północnej granicy posiadłości odnaleźli ogrodnika doglądającego pracujących tam krajowców.
- Jak leci, Joubert? - powitał go Duff.
- Nieźle, panie Charleywood, ale wie pan, że urządzenie ogrodu wymaga czasu.
- Na razie odwalił pan kawał wspaniałej roboty.
- Miło mi to słyszeć, sir.
- Kiedy zacznie pan stawiać labirynt?
Ogrodnik wydawał się zaskoczony; zerknął na Candy, otworzył usta, żeby coś powiedzieć, zamknął je i ponownie spojrzał na Candy.
- Och, powiedziałam Joubertowi, żeby nie zawracał sobie głowy labiryntem.
- Dlaczego to zrobiłaś? Chciałem tu mieć labirynt... odkąd jako dziecko odwiedziłem Hampton Court, zawsze chciałem mieć swój własny labirynt.
- To głupota - stwierdziła Candy. - Labirynt zajmuje tylko mnóstwo miejsca i nie jest wcale ładny.
Sean spodziewał się, że Duff rozpocznie kłótnie, ale nic takiego się nie stało. Porozmawiali jeszcze chwilę z dyplomowanym agronomem, a potem ruszyli trawnikiem do stojącej przed domem kaplicy.
- Zostawiłam w powozie swój parasol. Czy mógłbyś mi go przynieść, Duffordzie? - poprosiła Candy.
Kiedy Duff zniknął, wzięła Seana pod ramię.
- To będzie uroczy dom. Będziemy tutaj bardzo szczęśliwi.
- Czy ustaliliście już termin? - zapytał Sean.
- Chcemy najpierw wykończyć dom, tak żeby wprowadzić się tutaj prosto po ślubie. Myślę, że nie wcześniej jak w lutym.
Doszli do kaplicy i zatrzymali się tuż przed wejściem.
- To taki mały słodki kościółek - odezwała się rozmarzonym głosem Candy. - Jaki wspaniały pomysł miał Duff: będziemy mieli swój własny kościół.
Sean zaszurał z zakłopotaniem nogami.
- Tak - przytaknął - to bardzo romantyczny pomysł. - Obejrzał się przez ramię i zobaczył powracającego z parasolem Duffa. - To nie moja sprawa, Candy - zaczął szybko. - Nigdy nie byłem żonaty, ale znam się trochę na hodowli koni: najpierw trzeba im założyć uzdę, a potem dopiero siodło.
- Nie bardzo za tobą nadążam. - Candy zrobiła zdziwioną minę. - Co chcesz przez to powiedzieć?
- Nic takiego, zapomnij o tym. Idzie Duff.
Kiedy wrócili do hotelu, w recepcji czekała na Seana wiadomość. Przeszli przez główny hall i Candy rozstała się z nimi, żeby sprawdzić obiadowe menu. Sean rozdarł kopertę i przeczytał treść listu.
Chciałbym spotkać się z panem oraz panem Charleywoodem, aby omówić sprawy, które mogą panów zainteresować. Dzisiaj po kolacji czekam w moim apartamencie. Mam nadzieję, że będziecie mogli, panowie, złożyć mi wizytę. N. Hradsky.

Pokazał liścik Duffowi.
- Jak myślisz, czego on chce?
- Dowiedział się, jak świetnie grasz w klabejas. Na pewno chce u ciebie wziąć lekcje - odparł Duff.
- Pójdziemy?
- Oczywiście. Wiesz, że oddałbym wszystko za parę chwil spędzonych w towarzystwie Normana.
Kolacja była wspaniała. Langustę obłożoną lodem dostarczono ekspresowym dyliżansem prosto z Kapsztadu.
- Sean i ja wybieramy się z wizytą do Hradsky'ego. Możemy wrócić trochę później.
- Jeżeli to rzeczywiście Hradsky - odparła z uśmiechem Candy. - Nie zabłądźcie po drodze. Wiecie chyba, że mam w Operze swoich szpiegów.
- Pojedziemy powozem? - zapytał Duff, a Sean zauważył, że jego wspólnik nie roześmiał się wcale z dowcipu Candy.
- To tylko dwie przecznice, możemy pójść piechotą.
Szli w milczeniu. Sean czuł, jak w jego brzuchu mości sobie wygodne miejsce zjedzona niedawno kolacja. Dyskretnie beknął i zaciągnął się cygarem. Kiedy byli o parę kroków od hotelu Grand National, Duff zatrzymał się.
- Sean... - zaczął.
- Tak? - zachęcił go Sean.
- Co się tyczy Candy... - znowu przerwał.
- Wspaniała z niej dziewczyna.
- Tak, wspaniała z niej dziewczyna.
- To wszystko, co masz mi do powiedzenia?
- No cóż... a zresztą nieważne. Chodźmy zobaczyć, czego chcą Saul i Dawid.
W drzwiach apartamentu Hradsky'ego powitał ich Max.
- Dobry wieczór panom. Cieszę się, że znaleźliście dla nas chwilę czasu.
- Cześć, Max.
Duff wyminął go, kierując się prosto do stojącego przy kominku Hradsky'ego.
- Norman, mój drogi przyjacielu, jak zdrowie?
Hradsky skinął głową na powitanie. Duff złapał go za klapy marynarki, uważnie im się przyjrzał, po czym zdmuchnął z nich wyimaginowane piórko.
- Ty to wiesz, jak się ubrać, Norman. Chyba się ze mną zgodzisz, Sean, że Norman ma fenomenalny gust. Nie znam poza nim nikogo, na kim kupiony za dwadzieścia gwinei garnitur wyglądałby jak wypełniony do połowy worek na pomarańcze. - Poklepał Hradsky'ego z afektacją po ramieniu. - Dziękuję ci bardzo, rzeczywiście czegoś się napiję. - Podszedł do barku i nalał sobie brandy. - A teraz, panowie, powiedzcie, czym możecie mi służyć?
Max zerknął na Hradsky'ego. Ten skinął głową.
- Przejdę od razu do rzeczy - zaczął Max. - Nasze dwie korporacje są największe na terenie całego Witwatersrandu.
Duff odstawił kieliszek i przestał się uśmiechać. Sean usiadł w fotelu, również przybierając poważny wyraz twarzy. Obaj domyślali się tego, co nastąpi.
- W przeszłości - ciągnął dalej Max - współpracowaliśmy ze sobą przy różnych okazjach i obie strony odnosiły z tego korzyści. Następnym logicznym krokiem jest oczywiście połączenie naszych sił, scalenie zasobów i wspólne podążanie ku nowym, jeszcze wspanialszym perspektywom.
- Rozumiem, że proponujecie fuzję?
- Dokładnie tak, panie Courteney. Fuzję dwu potężnych firm finansowych.
Sean odchylił się w fotelu i cicho zagwizdał. Duff ponownie wziął do ręki kieliszek i zwilżył sobie gardło.
- Co na ten temat sądzicie, panowie? - zapytał Max.
- Czy opracowaliście waszą propozycję w szczegółach? Czy macie coś konkretnego, nad czym moglibyśmy się zastanowić?
- Tak, panie Courteney, zrobiliśmy to. - Max podszedł do biurka stojącego w rogu pokoju, wziął do ręki plik papierów i wręczył go Seanowi. Ten szybko je przekartkował.
- Zadałeś sobie mnóstwo trudu, Max. Dokładne zorientowanie się w szczegółach waszej propozycji zajmie nam dzień albo dwa.
- To zrozumiałe, panie Courteney. Zastanawiajcie się, panowie, tak długo, jak tylko uznacie za stosowne. Sporządzenie tego pakietu zajęło nam cały miesiąc i mam nadzieję, że nasz trud nie pójdzie na marne. Sądzę, że uznacie naszą ofertę za bardzo atrakcyjną.
Sean podniósł się z fotela.
- Skontaktujemy się z wami za parę dni, Max. Duff dopił do końca swojego drinka.
- Dobranoc, Max, opiekuj się Normanem. Wiesz, jaki jest dla nas drogocenny.
Przespacerowali się do budynku przy Eloff Street, gdzie mieściły się ich biura. Weszli bocznymi drzwiami; Sean zapalił lampy w gabinecie, a Duff przysunął dodatkowe krzesło do biurka. O drugiej w nocy wiedzieli z grubsza, na czym polega istota propozycji Hradsky'ego. Sean wstał, żeby otworzyć okno, w pokoju bowiem aż gęsto było od cygarowego dymu. Potem rzucił się na kanapę, podsunął sobie pod głowę poduszkę i spojrzał na Duffa.
- Powiedz, co myślisz.
Duff postukał się ołówkiem po zębach, szukając właściwych słów.
- Najpierw zadecydujmy, czy chcemy się z nim połączyć.
- Tak, jeżeli to nam się opłaci - odparł Sean.
- Zgadzam się z tobą... tylko wtedy, jeśli to nam się opłaci. - Duff oparł się o krzesło. - Teraz następna sprawa. Powiedz mi, chłopcze, co przede wszystkim uderzyło cię w projekcie Normana.
- My zyskujemy pięknie brzmiące tytuły własności i grubą forsę, a Hradsky pełnię władzy - odparł Sean.
- Trafiłeś w samo sedno, chłopcze. Norman chce mieć w ręku całą władzę. To więcej niż pieniądze. On chce położyć na wszystkim łapska, żeby móc zasiąść na samym szczycie, popatrzeć na wszystkich z góry i powiedzieć: "No i co, sukinsyny, może któremuś z was się nie podoba, że się jąkam?"
Duff wstał, obszedł biurko i zatrzymał się przy kanapie, na której leżał Sean.
- Następne pytanie: czy my chcemy mu oddać władzę?
- Jeśli zapłaci wyznaczoną przez nas cenę, wówczas tak, oddamy mu - odpowiedział Sean.
Duff odwrócił się i podszedł do otwartego okna.
- Wydaje mi się, że wolałbym być tym facetem, który pociąga za sznurki - powiedział zamyślony.
- Posłuchaj, Duff, przyjechaliśmy tutaj, żeby zarobić pieniądze. Jeśli połączymy się z Hradskym, będziemy ich mieli jeszcze więcej.
- Już teraz mamy ich tyle, chłopcze, że moglibyśmy zasypać ten pokój suwerenami. Mamy ich więcej, niż zdołamy wydać przez całe życie, a ja chcę być tym facetem, który pociąga za sznurki.
- Trzeba spojrzeć prawdzie w oczy: Hradsky jest od nas potężniejszy. Ma poza tym swoje kopalnie diamentów, więc nie jesteś tutaj najważniejszy. Jeżeli się do niego przyłączymy, w dalszym ciągu nie będziesz najważniejszy, ale za to o wiele bogatszy.
- Przemawia przez ciebie żelazna logika - stwierdził Duff. - Skoro tak, to zgadzam się. Hradsky dostanie do rąk władzę, ale słono za nią zapłaci; wyciśniemy go jak cytrynkę. Sean zsunął nogi na podłogę.
- Zgoda. Teraz możemy rozebrać cały ten projekt na części i złożyć z powrotem tak, żeby odpowiadał naszym potrzebom.
Duff spojrzał na zegarek.
- Jest już po drugiej. Dajmy sobie na razie spokój. Wrócimy do tego jutro rano, kiedy będziemy wypoczęci.
Nazajutrz kazali sobie przynieść lunch do biura i zjedli go przy biurku.
- Przez cały dzień było cicho jak na cmentarzu, sir - relacjonował Johnson, którego wysłali na giełdę, żeby pilnował cen i zawiadomił ich, gdy tylko wydarzy się coś niezwykłego. - Ale krążą najróżniejsze plotki. Wygląda na to, że ktoś widział światła w oknach tego biura
o drugiej w nocy. A ponieważ nie pojechaliście, panowie, sami na giełdę, ale wysłaliście mnie w zastępstwie... no cóż, mogę tylko powiedzieć, że zadaje się mnóstwo pytań. - Johnson zawahał się, a potem wzięła w nim górę ciekawość. - Może mógłbym w czymś pomóc, sir? - Wyciągnął szyję w stronę leżących na biurku papierów.
- Poradzimy sobie sami, Johnson. Zamknij za sobą drzwi, proszę. O wpół do ósmej doszli do wniosku, że pracowali dostatecznie
długo i wrócili do hotelu. Wchodząc do hallu, zobaczyli znikającego w głównej jadalni Trevora Heynsa.
- Są już! - usłyszeli jego głos.
Po krótkiej chwili Trevor pojawił się z powrotem, lecz już ze swoim bratem.
- Cześć, chłopcy. - Jock udawał, że spotkanie jest całkiem przypadkowe. - Co was tutaj sprowadza?
- Mieszkamy tutaj - odparł Duff.
- A tak, oczywiście. Chodźcie się z nami czegoś napić - zaproponował, uśmiechając się od ucha do ucha.
- Po to, żebyście mogli wpompować w nas odpowiednią ilość brandy i dowiedzieć się, nad czym cały dzień pracowaliśmy?
Jock zrobił głupią minę.
- Nie wiem, co masz na myśli. Sądziłem, że wypijemy razem po kielichu, to wszystko.
- Dziękuję ci, Jock, ale mamy za sobą ciężki dzień. Myślę, że pójdziemy spać - odparł Duff i ruszył dalej. W połowie hallu stanął i odwrócił się w stronę dwóch braci. - Powiem wam coś, chłopcy - odezwał się scenicznym szeptem. - To, nad czym pracujemy, jest czymś wielkim... tak wielkim, że człowiek musi się chwilę zastanowić, nim obejmie to umysłem. Kiedy wy dwaj zorientujecie się, że zgarnęliśmy to wam sprzed nosa, trafi was jasny szlag.
Zostawili wpatrzonych w nich braci Heynsów w hallu i weszli na górę.
- To nie było zbyt miłe - powiedział śmiejąc się Sean. - Nie będą mogli teraz spać przez cały tydzień.

23. Gdy ani Sean, ani Duff nie pojawili się nazajutrz rano na giełdzie, przez salę zarządu przetoczyła się fala plotek, a ceny skakały jak szalone. Po otrzymaniu z wiarygodnych źródeł informacji o tym, że Sean i Duff odkryli nowe bogate złoża złota, ceny akcji Courteneya-Charleywooda poszybowały na niebotyczną wysokość; dwadzieścia minut później, po zdementowaniu tych wiadomości, spadły o dwadzieścia szylingów. Przez cały ranek Johnson biegał między biurem a giełdą. O jedenastej ledwo mógł mówić ze zmęczenia.
- Nie przejmuj się, Johnson - powiedział mu Sean. - Masz tu suwerena, idź do hotelu Grand National i zamów sobie coś do picia. Miałeś ciężki ranek.
Jeden z ludzi Jocka Heynsa, któremu zlecono obserwację biur Courteneya-Charleywooda, poszedł za Johnsonem aż do hotelu. Kiedy usłyszał, co zamawia u barmana, pobiegł w te pędy na giełdę, żeby złożyć raport Jockowi.
- Ich starszy księgowy poszedł do baru i zamówił sobie butelkę francuskiego szampana - oznajmił, ciężko dysząc.
- Dobry Boże! - Jock omal nie spadł z krzesła. Siedzący obok niego Trevor dawał gorączkowe znaki swojemu maklerowi.
- Kupuj - szepnął mu do ucha. - Kupuj każdy skrawek ich akcji, na którym zdołasz położyć rękę.
Po drugiej stronie sali Hradsky zagłębił się jeszcze niżej w fotelu; splótł palce na brzuchu i prawie się uśmiechał.
O północy kontroferta Seana i Duffa była gotowa.
- Jak zareaguje na to Norman? - zapytał Sean.
- Mam nadzieję, że ma dość silne serce, żeby nie dostać zawału - odparł Duff, szczerząc zęby. - A nie będzie gryźć podłogi tylko dlatego, że nie pozwoli mu na to jego wielki brzuch.
- Może pojedziemy już teraz do jego hotelu i pokażemy, cośmy wysmażyli? - zaproponował Sean.
- Chłopcze, chłopcze. - Duff pokiwał ze smutkiem głową. - Tyle czasu zmarnowałem na twoją edukację, a ty wciąż niczego się nie nauczyłeś.
- Więc co zrobimy?
- Poślemy po mego, chłopcze, zmusimy, żeby przyszedł do nas. Zagramy z nim na naszym własnym boisku.
- Co nam to da? - zapytał Sean.
- Przewagę już na samym wstępie. Będzie pamiętał, że to on jest tutaj tym, który prosi.
Hradsky przybył do ich biura nazajutrz o godzinie dziesiątej rano; zajechał z pompą czterokonnym powozem, w asyście Maxa i dwóch innych sekretarzy. Johnson powitał ich przy wejściu i zaprowadził do gabinetu Seana.
- Norman, stary Norman! Jakże się cieszę, że cię znów widzę - powitał go Duff, wtykając mu do ust cygaro, mimo że dobrze wiedział, iż Hradsky nie pali tytoniu. Kiedy wszyscy usiedli, Sean otworzył zebranie.
- Spędziliśmy trochę czasu, studiując propozycję panów i w zasadzie uznaliśmy ją za rzetelną, uczciwą i do przyjęcia.
- Jak najbardziej - potwierdził grzecznie Duff.
- Na początku chciałbym stwierdzić - kontynuował Sean - że ja i pan Charleywood jesteśmy przekonani, iż związek naszych dwóch firm jest bardzo pożądany, co ja mówię... jest wręcz nieunikniony. Posłużę się tutaj, jeśli mi, panowie, pozwolicie, łacińskim przysłowiem: Ex unitate vires.
- Jak najbardziej - przytaknął Duff, zapalając cygaro.
- Jak już powiedziałem, dokładnie przestudiowaliśmy propozycję panów i przyjmujemy ją chętnie i z zadowoleniem, ale z pewnymi małymi poprawkami, które pozwoliliśmy sobie przedstawić. - Sean podniósł gruby plik kartek. - Być może zechcecie, panowie, rzucić na nie okiem. Potem będziemy mogli sporządzić ostateczny tekst umowy.
Max z nabożeństwem wziął do rąk papiery.
- Jeśli chcecie, panowie, naradzić się na osobności, zostawiamy do waszej dyspozycji przylegający do tego pokoju gabinet pana Charleywooda.
Hradsky przeniósł się wraz ze swą świtą do sąsiedniego pokoju. Kiedy po godzinie pojawili się z powrotem, przypominali orszak żałobników. Max był bliski łez. Odchrząknął przez ściśnięte gardło.
- Sądzę, że powinniśmy przestudiować każdą z tych poprawek osobno - oświadczył ze smutkiem.
Trzy dni później dobili targu.
Duff rozlał drinki i wręczył każdemu jego kieliszek.
- Za nową firmę, Central Rand Consolidated. Jej poród nie trwał krótko, ale sądzę, panowie, że daliśmy życie dziecku, z którego możemy być dumni.
Hradsky zdobył władzę, ale drogo go ona kosztowała.
Chrzciny Central Rand Consolidated odbyły się w głównym hallu johannesburskiej giełdy; dziesięć procent akcji zostało wyłożonych do publicznej sprzedaży. Zanim jeszcze zaczęła się sesja, cały budynek giełdy i przyległe ulice wypełnił gęsty tłum. Prezes odczytał prospekt emisyjny Central Rand Consolidated; w zapadłej ciszy każde jego słowo słychać było wyraźnie w gabinecie zarządu. Rozległ się dzwonek rozpoczynający sesję, ale cisza trwała dalej. Przerwał ją dopiero nieśmiało makler Hradsky'ego:
- Sprzedaję CRC.
O mało nie skończyło się to masakrą: dwustu ludzi próbowało jednocześnie kupić akcje. Podarto na nim najpierw marynarkę, a potem koszulę. Stracił okulary; ludzie zdeptali je na miazgę. Po dziesięciu minutach udało mu się przedrzeć przez tłum i złożyć raport swoim mocodawcom:
- Sprzedałem wszystko, panowie.
Sean i Duff roześmiali się głośno. Mieli powody do radości - w ciągu tych dziesięciu minut wartość ich trzydziestoprocentowego udziału w CRC wzrosła o pół miliona funtów.

24. Bożonarodzeniowe przyjęcie w hotelu Candy było w tym roku zdecydowanie bardziej udane od tego, które pamiętali sprzed pięciu laty. Siedemdziesiąt pięć osób zasiadło przy jednym stole i około trzeciej, kiedy czas było wracać do domu, tylko połowa z nich zdolna była wstać o własnych siłach. Sean dotarł na górę, łapiąc się po kolei wszystkich szczebli poręczy.
- Kocham was - oświadczył u szczytu schodów Candy i Duffowi - kocham was oboje jak wariat, ale teraz muszę iść spać.
Zostawił ich i ruszył korytarzem, obijając się o ściany niczym źle puszczona kula bilardowa, aż w końcu, po którymś z kolei rykoszecie, wpadł w drzwi swojego pokoju.
- Lepiej się upewnij, czy wszystko z nim w porządku, Duffordzie.
- To tak jakby jeden ślepy pijak prowadził drugiego ślepego pijaka - wybełkotał Duff i obijając się o ściany, puścił się za Seanem. Ten siedział na skraju łóżka, walcząc ze swoim butem.
- Co robisz, chłopcze? Próbujesz sobie złamać kostkę?
Sean podniósł wzrok i na jego twarzy pojawił się szczęśliwy uśmiech.
- Wchodźcie, wchodźcie, wszyscy czterej. Napijemy się.
- Dziękuję, mam swoją własną flaszkę.
Duff zamknął za sobą konspiracyjnie drzwi i wydobył z kieszeni marynarki pełną butelkę.
- Nic nie widziała... nie widziała, że jej mały Duffordzik ma w wewnętrznej kieszeni wielką piękną butlę.
- Czy mógłbyś mi pomóc z tym przeklętym butem? - poprosił Sean.
- To bardzo dobre pytanie - odparł poważnym tonem Duff, obierając kurs na jeden z foteli. - Cieszę się, że je zadałeś. - Dotarł do fotela i usiadł. - Odpowiedź oczywiście brzmi "nie!" Nie mógłbym.
Sean opuścił nogę i rozciągnął się na łóżku.
- Chłopcze, chcę z tobą poważnie porozmawiać - oświadczył Duff.
- Rozmowa nic nie kosztuje. Gadaj.
- Co myślisz o Candy?
- Ma cudowne cycki - wyraził swoją opinię Sean.
- Jasne, ale mężczyźnie nie wystarczą do szczęścia same cycki.
- Oczywiście. Uważam jednak, że w innych miejscach jest tak samo dobrze zbudowana - oświadczył sennym głosem Sean.
- Chłopcze, ja wcale nie żartuję. Potrzebna mi jest twoja rada. Czy uważasz, że dobrze robię? Mam na myśli tę całą historię z małżeństwem.
- Mało wiem o małżeństwie. - Sean odwrócił się na brzuch.
- Już mnie nazywa Duffordem... zauważyłeś to, chłopcze? To zły omen, to zapowiedź nieszczęścia. Zauważyłeś? - Duff czekał kilka sekund na odpowiedź, ale nie doczekał się jej. - Tak właśnie nazywała mnie moja pierwsza. "Duffordzie" - mówiła... słyszę, jakby to było dziś: "Duffordzie, jesteś świnią".
Duff spojrzał surowym wzrokiem na łóżko.
- Słyszysz, co mówię? Żadnej odpowiedzi.
- Sean, chłopcze, potrzebna mi jest twoja pomoc. Rozległo się ciche chrapanie.
- Ach, ty pijany ośle - odezwał się żałosnym głosem Duff.

25. Xanadu było gotowe do zamieszkania już w końcu stycznia. Ślub wyznaczono na dwudziestego lutego. Duff wysłał zaproszenie komendantowi i wszystkim funkcjonariuszom johannesburskiej policji, którzy w rewanżu wystawili dwudziestoczterogodzinną honorową wartę w sali balowej, gdzie na długich stołach złożone zostały ślubne prezenty. Po południu dziesiątego lutego Sean wybrał się tam razem z Candy i Duffem, żeby, jak ujął to Duff, dokonać ostatniego przeglądu łupów. Sean poczęstował dyżurnego konstabla cygarem, po czym weszli do sali balowej.
- Popatrzcie, ach, popatrzcie! - pisnęła Candy. - Jest tutaj cała masa nowych prezentów!
- To od Jocka i Trevora - stwierdził Sean czytając kartę.
- Proszę cię, otwórz to szybko, Duffordzie, chcę zobaczyć, co nam podarowali.
Duff podważył wieko skrzynki i Sean gwizdnął cicho z wrażenia.
- Serwis obiadowy ze szczerego złota - westchnęła Candy. Wzięła do ręki jeden z talerzy i przycisnęła go do piersi. - Och, po prostu nie wiem, co powiedzieć.
Sean zbadał zawartość innych paczek.
- Hej, Duff, tu jest coś, co sprawi ci szczególną frajdę: "Najlepsze życzenia, N. Hradsky".
- Muszę to obejrzeć - oświadczył Duff z entuzjazmem, którego nikt nie widział u niego już od miesiąca. Rozpakował paczkę.
- Cały tuzin! - zawołał rozradowany. - Normanie, ty nieoceniony mały izraelito! Cały tuzin ściereczek do zmywania!
- Liczy się pamięć - śmiejąc się powiedział Sean.
- Kochany stary Norman, z jakim bólem musiał wysupłać te parę pensów. Każę mu na tych ściereczkach złożyć autograf, oprawię w ramy i powieszę w głównym hallu.
Zostawili Candy, żeby nacieszyła się prezentami, i wyszli do ogrodu.
- Zorganizowałeś już tego fałszywego księdza? - zapytał szeptem Duff.
- Tak. Zakwaterowałem go w hotelu w Pretorii. Teraz jest w trakcie nauki; kiedy nadejdzie odpowiedni moment, będzie klepać pacierze jak stary kaznodzieja.
- Czy nie sądzisz, że urządzanie całego tego przedstawienia jest tak samo złym wyjściem jak uczciwy ślub? - zapytał niepewnym głosem Duff.
- Chyba trochę za późno, żeby się nad tym zastanawiać.
- Tak, chyba tak.
- Gdzie spędzicie miesiąc miodowy?
- Pojedziemy dyliżansem do Kapsztadu i zaokrętujemy się na statek płynący do Londynu. Potem jakiś miesiąc spędzimy na Kontynencie. Wrócimy być może w czerwcu.
- Powinniście się nieźle zabawić.
- Dlaczego i ty się nie ożenisz?
- Po co? - Sean sprawiał wrażenie szczerze zdumionego.
- Nie wydaje ci się, że podupadnie przez to nasza stara firma... jeśli pozwolisz mi wejść samemu w ten nowy interes?
- Ani trochę - odparł Sean. - A zresztą, kto tu w końcu się żeni, ty czy ja?
- A ta dziewczyna, którą przyprowadziłeś w zeszłą sobotę na wyścigi? Wydaje się urocza.
Sean uniósł brew.
- Słyszałeś, jak się śmieje?
- Tak, słyszałem - przyznał Duff. - Trudno było tego nie słyszeć.
- Spróbuj sobie wyobrazić, że słyszysz ten śmiech codziennie rano podczas śniadania. Duff wzdrygnął się.
- Tak, rozumiem twój punkt widzenia. Ale zaraz po powrocie poproszę Candy, żeby znalazła ci jakąś odpowiednią kobietę.
- Mam lepszy pomysł: pozwól Candy, żeby zajęła się twoim życiem, a ja zajmę się swoim.
- Tego właśnie, chłopcze, najbardziej się obawiam.
Hradsky, aczkolwiek niechętnie, zgodził się na wstrzymanie w dniu dwudziestego lutego działalności całej korporacji - to znaczy należących do niej kopalni, warsztatów, przedsiębiorstw transportowych i wszystkich innych - po to, aby zatrudnieni w niej pracownicy mogli uczestniczyć w uroczystościach weselnych Duffa. Oznaczało to, że połowa firm Witwatersrandu będzie w tym dniu nieczynna. W konsekwencji większość niezależnych przedsiębiorstw również zdecydowała się zamknąć swoje podwoje.
Osiemnastego lutego wyładowane żywnością i alkoholem wozy zaczęły toczyć się w stronę Xanadu. Tej samej nocy Sean w przypływie dobroci zaprosił na wesele cały zespół Opery. Przypomniał to sobie mgliście następnego ranka i pospieszył z powrotem, żeby wycofać zaproszenie, ale Blue Bessie oznajmiła mu, że większość dziewcząt wyszła już na miasto sprawić sobie nowe suknie.
- Mówi się trudno... niech przyjdą. Mam tylko nadzieję, że Candy niczego się nie domyśli.
Dziewiętnastego lutego odbył się wieczór kawalerski Duffa. Candy udostępniła na ten cel jadalnię i inne położone na parterze pomieszczenia hotelowe. Francois przybył ze sporządzonym w kopalnianych warsztatach prawdziwym majstersztykiem: zaopatrzoną w łańcuch, olbrzymią żelazną kulą. Łańcuch przykuto oficjalnie Duffowi do nogi i przyjęcie się zaczęło.
Jedna z powstałych później frakcji utrzymywała, że przedsiębiorca wezwany do naprawienia wyrządzonych w hotelu szkód był po prostu bandytą i wystawiony przez niego na sumę prawie tysiąca funtów rachunek to ordynarne złodziejstwo. Nikt jednak nie mógł zaprzeczyć, że podczas toczonej w jadalni, z udziałem stu mężczyzn, gry w bok-boka ucierpiały trochę meble i obicia; także temu, iż żyrandol nie utrzymał wagi pana Courteneya i przy trzecim bujnięciu urwał się z sufitu, wybijając całkiem pokaźną dziurę w podłodze. Nie podważano również faktu, że po tym, jak Jock Heyns przez przeszło pół godziny starał się trafić korkiem od szampana w szklankę ustawioną na głowie swego brata, kałuża wina sięgnęła kostek i cała klepka wymagała wymiany. Tak czy owak kwotę tysiąca funtów uznano za grubo przesadzoną. W jednym punkcie panowała za to ogólna zgoda - było to przyjęcie, które na długo zapadło wszystkim w pamięć.
Z początku Sean martwił się trochę o Duffa, który stał przy barze i trzymając pod pachą metalową kulę słuchał sprośnych komentarzy z przylepionym do twarzy kwaśnym uśmieszkiem. Po siedmiu czy ośmiu kolejkach Sean przestał się niepokoić o przyjaciela i zajął się żyrandolem.
O północy Duff namówił Francois, żeby uwolnił go z łańcucha, po czym ulotnił się z jadalni tak dyskretnie, że nikt - a już najmniej Sean - tego nie zauważył.
Courteney nie pamiętał, jak znalazł się w łóżku. Nad ranem dyskretnie obudził go kelner, który przyniósł na tacy kawę oraz liścik.
- Która godzina? - zapytał Sean, rozkładając list.
- Ósma, baas.
- Nie ma potrzeby krzyczeć - wymamrotał. Z trudem udało mu się odczytać słowa - miał wrażenie, że oczy wyskoczą mu z orbit.

Drogi Drużbo,
Przypominam ci mniejszym, że ty i Duff macie o jedenastej pewną sprawę do załatwienia. Wierzę, że go tam dostarczysz - żywego lub martwego. Ucałowania, Candy.

Kwaśny odór brandy na podniebieniu przypominał chloroform. Zmył go kawą i zapalił cygaro, które przyprawiło go o kaszel. Przy każdym kaszlnięciu czuł się tak, jakby miała mu pęknąć głowa. Zgasił cygaro i wszedł do łazienki. Po półgodzinie poczuł się na tyle lepiej, żeby pójść obudzić Duffa. Przeszedł przez salon i pchnął drzwi do sypialni pana młodego; kotary były jeszcze zaciągnięte. Rozsunął je, mrużąc oczy przed oślepiającym słońcem. Obrócił się w stronę łóżka i zastygł w bezruchu. Powoli podszedł i usiadł na jego skraju.
- Musiał spać u Candy - mruknął, spoglądając na nie ruszone poduszki i elegancko zasłane łóżko. Dopiero po kilku sekundach odkrył lukę w swoim rozumowaniu.
- Dlaczego w takim razie napisała do mnie ten liścik?
Wstał, czując pierwsze ukłucie niepokoju. Przed oczyma stanął mu obraz Duffa spitego jak bela w jakimś zaułku albo leżącego z głową rozwaloną przez któregoś z johannesburskich zbójów. Przebiegł sypialnię, kierując się w stronę salonu, ale w połowie drogi dostrzegł leżącą na kominku kopertę.
- Co to, spotkanie związku literatów? - mruknął, biorąc ją do ręki. - Gdziekolwiek spojrzeć, wszędzie jakieś listy.
Rozdarł z trzaskiem kopertę i rozpoznał odchylony do tyłu charakter pisma Duffa.

Z pierwszą przeżyłem koszmar, z drugą będzie to samo. Nie mam zamiaru przez to wszystko przechodzić. Ty jesteś drużbą, więc przeproś w moim imieniu tych wszystkich miłych ludzi. Wrócę, kiedy się trochę uspokoi. D.

Sean usiadł w fotelu i przeczytał list jeszcze dwa razy. Potem wybuchnął.
- Niech cię wszyscy diabli, Charleywood! "Przeproś w moim imieniu." Ty tchórzliwy sukinsynu! Tak się zmyć i zostawić mi na głowie cały ten bałagan!
Wypadł z sypialni w szlafroku.
- Sam będziesz za wszystko przepraszał, choćbym miał przywlec cię tutaj na linie!
Zbiegł w dół tylnymi schodami. Mbejane stał na podwórku przy stajni, rozmawiając z trzema stajennymi.
- Gdzie jest Nkosi Duff? - ryknął Sean. Wlepili w niego wszyscy szeroko rozwarte oczy.
- Gdzie on jest? - powtórzył Sean ze zjeżoną brodą.
- Baas wziął konia i pojechał na przejażdżkę - odpowiedział nerwowo jeden ze stajennych.
- Kiedy? - wrzasnął Sean.
- W nocy... może siedem, może osiem godzin temu. Powinien niedługo wrócić.
Sean ciężko dysząc, spojrzał na stajennego.
- Gdzie pojechał?
- Nic nie powiedział, baas.
Osiem godzin temu... Mógł być teraz o pięćdziesiąt mil stąd. Sean wrócił do swego pokoju. Rzucił się na łóżko i nalał sobie kolejną filiżankę kawy.
- To ją kompletnie załamie... - Wyobraził sobie łzy i chaotyczne sceny dzikiej rozpaczy. - Niech to wszyscy diabli... niech cię wszyscy diabli, Charleywood. - Pociągnął łyk kawy i pomyślał, że on także mógłby się stąd zabrać: wsiąść na konia i pojechać, gdzie oczy poniosą. - To nie ja narobiłem tego bigosu... nie chcę brać teraz wszystkiego na siebie.
Wypił kawę i zaczął się ubierać. Spojrzał w lustro, żeby się uczesać i wyobraził sobie czekającą samotnie w kaplicy Candy... wiszące za jej plecami milczenie, a potem pojedyncze szepty i śmiechy.
- Charleywood, ty świnio - jęknął. - Nie mogę pozwolić, żeby tam poszła. Będzie miała dosyć i bez tego. Muszę jej powiedzieć.
Podniósł z toaletki zegarek; było parę minut po dziewiątej.
- Niech cię diabli, Charleywood.
Przeszedł korytarzem i zatrzymał się przy drzwiach prowadzących do apartamentu Candy. Usłyszał w środku kobiece głosy i zapukał przed wejściem. W pokoju były dwie przyjaciółki Candy i kolorowa pokojówka, Martha. Wlepiły w niego oczy.
- Gdzie jest Candy?
- W sypialni, ale nie może pan tam wchodzić, to przynosi pecha.
- Tak, to najgorszy pech, jaki można sobie wyobrazić - zgodził się Sean i zapukał do drzwi sypialni.
- Kto tam?
- Sean.
- Nie możesz tutaj wejść. O co chodzi?
- Jesteś ubrana?
- Tak, ale nie wolno ci tutaj wchodzić.
Otworzył drzwi i wszedł do środka, nie zważając na zamieszanie i piski kobiet.
- Wynoście się stąd - powiedział ostro. - Muszę porozmawiać z Candy w cztery oczy.
Kiedy uciekły, Sean zamknął za nimi drzwi. Candy była w szlafroku. Na jej twarzy malował się wyraz oczekiwania; na ramiona spływały błyszczące miękkie włosy. Sean uświadomił sobie, jaka jest Piękna. Spojrzał na koronkową ślubną suknię leżącą na łóżku.
- Przynoszę złe nowiny, Candy. Gotowa jesteś je przyjąć? - zapytał brutalnie. Nienawidził samego siebie, nienawidził za to, co musiał zrobić.
Widział, jak na jej twarzy gaśnie rumieniec i pojawia się martwa, nieprzenikniona maska.
- Nie ma go - powiedział. - Uciekł przed tobą.
Candy wzięła z toaletki szczotkę i zaczęła mechanicznie czesać włosy. W pokoju zapadła grobowa cisza.
- Przykro mi, Candy.
Nie patrząc na niego, kiwnęła głową; wpatrywała się teraz w czekającą ją długą samotną przyszłość. To było gorsze od łez: to ciche pogodzenie się z losem.
Sean podrapał się po twarzy; nienawidził samego siebie.
- Przykro mi. Żałuję, ale nie jestem w stanie ci pomóc - powiedział i obrócił się ku drzwiom.
- Dziękuję ci, Sean, dziękuję, że przyszedłeś mi powiedzieć. - W jej głosie nie było ani śladu emocji; był tak samo martwy jak jej twarz.
- Nie ma za co - burknął.
Pojechał do Xanadu. Ludzie gromadzili się pod markizami na trawnikach. Po ich głośnym śmiechu poznał, że mają już nieźle w czubie. Słońce świeciło jasno, ale nie było zbyt gorąco. Na rozległej werandzie grała orkiestra; suknie kobiet wyglądały ślicznie na tle zielonej trawy. "Wszystkiego najlepszego" - powiewały zawieszone nad namiotami flagi. "Wszystkiego najlepszego" - słychać było w rozbrzmiewającym wszędzie śmiechu.
Sean podjechał pod sam dom, unosząc dłoń w odpowiedzi na głośne powitalne okrzyki. Z wysokości siodła dostrzegł Francois i Martina Curtisa. Trzymali kieliszki w dłoniach i gawędzili z dwiema dziewczynami z Opery. Sean oddał lejce jednemu z czarnych stajennych i pospieszył w ich stronę.
- Cześć, szefie - zawołał Curtis. - Skąd taka markotna mina? To przecież nie pan się żeni.
Wszyscy się roześmieli.
- Francois, Martin, pozwólcie ze mną na chwilę.
- Co się stało, panie Courteney? - zapytał Francois, kiedy zostali sami.
- Przyjęcie skończone - oświadczył ponuro Sean. - Wesela nie będzie.
Otworzyli usta z wrażenia.
- Idźcie i powiedzcie wszystkim. Powiedzcie, że mogą zabrać z powrotem swoje prezenty - wyrzucił z siebie i odwrócił się na pięcie.
- Co się stało, szefie? - zapytał Curtis.
- Powiedz im po prostu, że Candy i Duff zmienili zdanie.
- Chce pan, żebyśmy im kazali iść do domu? Sean zawahał się.
- Nie, niech zostaną... niech się wszyscy urżną w trupa. Powiedz im tylko, że nie będzie wesela.
Wszedł do środka domu. Podenerwowany pseudoksiądz czekał na niego w gabinecie na parterze. Sztywno wykrochmalona koloratka ocierała mu grdykę.
- Nie będziemy cię potrzebować - poinformował go Sean. Wyjął książeczkę czekową, usiadł przy biurku i wypisał czek.
- To za fatygę. A teraz wynoś się z miasta.
- Dziękuję panu, panie Courteney, dziękuję panu bardzo. - Facet wyglądał, jakby kamień spadł mu z serca. Ruszył ku drzwiom.
- Jeszcze jedno, przyjacielu - zatrzymał go Sean. - Jeśli kiedykolwiek szepniesz komuś słówko o tym, co tu dzisiaj planowaliśmy, zabiję cię. Czy wyraziłem się jasno?
Sean odczekał chwilę, po czym przeszedł do sali balowej i wsunął kilka suwerenów w dłoń konstabla.
- Wyrzuć stąd tych wszystkich ludzi. - Wskazał głową wałęsający się między stołami i oglądający prezenty tłum. - A potem zamknij drzwi na klucz.
Odnalazł szefa kuchni.
- Wystaw żarcie na zewnątrz... niech zjedzą to teraz. A potem zamknij kuchnię.
Obszedł dookoła dom, zamykając drzwi i zasuwając kotary. Kiedy wszedł do gabinetu, zobaczył parę leżącą na skórzanej kanapie. Mężczyzna sięgał dłonią pod sukienkę; dziewczyna chichotała.
- To nie burdel! - wrzasnął Sean i para pospiesznie wyniosła się z gabinetu. Słyszał dobiegające z trawników głosy i śmiechy; orkiestra grała straussowskiego walca. Rozdrażniony spojrzał ponuro na marmurowy kominek. Znowu rozbolała go głowa. Skórę na twarzy miał wysuszoną i spierzchniętą po nocnej hulance.
- Niech to wszystko szlag trafi! - powiedział głośno. Po godzinie wyszedł i odnalazł swojego konia. Pokłusował drogą do Pretorii, a kiedy minął ostatnie domy, skręcił na otwartą sawannę. Puścił się cwałem przez morze traw z odchylonym do tyłu kapeluszem i wystawioną na słońce i wiatr twarzą. Po jakimś czasie usiadł swobodnie w siodle i dał się nieść koniowi.
Późnym popołudniem wrócił do Johannesburga, zajechał pod stajnię i oddał konia Mbejane. Poczuł się trochę lepiej. Wysiłek fizyczny i świeże powietrze rozjaśniły mu w głowie i pomogły spojrzeć na wszystko z właściwej perspektywy. Napuścił sobie gorącej wody do wanny, wszedł do niej i namydlając się, uprzytomnił sobie, że nie jest już taki wściekły na Duffa. Znowu panował nad sobą. Wyszedł z wanny, wytarł się, a potem założył szlafrok i otworzył drzwi do sypialni. Na jego łóżku siedziała Candy.
- Cześć, Sean. - Jej uśmiech był kruchy jak szkło. Miała potargane włosy i bladą, nie umalowaną twarz. Ubrana była w ten sam szlafrok, w którym widział ją rano.
- Cześć, Candy. - Wziął do ręki kryształowy flakon z wodą kolońską i wtarł ją sobie we włosy i brodę.
- Nie masz mi za złe, że tu do ciebie przyszłam, prawda?
- Nie, skądże. - Zaczął się czesać. - Właśnie miałem zamiar do ciebie zajrzeć.
Podkurczyła pod siebie nogi w ów przedziwny kobiecy sposób, którego nie potrafi skopiować żaden mężczyzna.
- Czy mógłbyś mi dać coś do picia?
- Przepraszam, myślałem, że nie bierzesz do ust alkoholu.
- Och, dzisiaj jest wyjątkowy dzień. - Roześmiała się trochę za wesoło. - Dzisiaj jest moje wesele, chyba o tym nie zapomniałeś.
Nie patrząc w jej stronę nalał brandy do kieliszka. Nie mógł znieść jej cierpienia i poczuł, jak znowu ogarnia go złość na Duffa. Candy wzięła kieliszek do ręki i pociągnęła łyk. Wykrzywiła twarz.
- Smakuje okropnie.
- Dobrze ci zrobi.
- Zdrowie panny młodej - powiedziała i wypiła do dna.
- Nalać ci jeszcze? - zapytał Sean.
- Nie, dziękuję. Wstała i podeszła do okna.
- Robi się już ciemno. Nienawidzę ciemności. Ciemność wszystko zniekształca. To, co w dzień jest złe, w nocy staje się po prostu nie do zniesienia.
- Przykro mi, Candy. Żałuję, że nie mogę ci pomóc. Okręciła się na pięcie i zbliżyła do niego, zarzucając mu ramiona na szyję i przyciskając bladą przestraszoną twarz do jego piersi.
- Och, Sean, proszę cię, przytul mnie... tak się boję. Objął ją niezgrabnie.
- Nie chcę o tym myśleć. Nie teraz, nie teraz, kiedy jest ciemno - szepnęła. - Proszę, pomóż mi. Pomóż mi o tym nie myśleć.
- Zostanę z tobą. Nie bój się. Usiądź. Naleję ci następnego drinka.
- Nie, nie - przywarła do niego z desperacją. - Nie chcę być sama. Nie chcę o niczym myśleć. Pomóż mi.
- Nie mogę ci w niczym pomóc. Mogę z tobą zostać, ale to wszystko.
Gniew i żal paliły Seana niczym mieszanka węgla drzewnego i saletry; wbił mocno dłonie w jej ramiona, aż poczuł pod palcami łopatki.
- Tak, zrań mnie. Dzięki temu zdołam na chwilę zapomnieć. Zabierz mnie do łóżka i zrań mnie, Sean, zrań mnie głęboko.
Sean wstrzymał oddech.
- Nie wiesz, co mówisz. To szaleństwo.
- Tego właśnie chcę... chociaż przez chwilę zapomnieć. Proszę cię, Sean, proszę.
- Nie mogę tego zrobić, Candy. Duff jest moim przyjacielem.
- Zerwał ze mną, a ja z nim. Jestem również twoją przyjaciółką. Och, Boże, taka jestem samotna. Nie zostawiaj mnie i ty. Pomóż mi, Sean, proszę cię, pomóż mi.
Sean poczuł, jak wypełniający go gniew spływa w dół i wybucha gorącym płomieniem w lędźwiach. Ona poczuła to także.
- Och, tak, proszę cię.
Wziął ją w ramiona i zaniósł na łóżko. Stojąc nad nią, zdarł z siebie szlafrok. Ona także zrzuciła to, co miała na sobie i rozpostarła nogi, żeby go przyjąć i pozwolić mu wypełnić pustkę. Opadł na nią szybko, przebijając miękką zasłonę i wchodząc w głąb jej ciepłego ciała. W tym, co robili, nie było pożądania: było okrucieństwo posunięte do granic ludzkiej wytrzymałości.
On wyładowywał wypełniający go żal i gniew, dla niej stanowiło to akt ostatecznego zerwania. Nie skończyło się na jednym razie. Wchodził w nią raz po raz, aż pościel pokryła się brązowymi smugami z jego krwawiących pleców, a jej ciało wygięło się w łuk i legli spleceni obok siebie, mokrzy i wyczerpani własną gwałtownością.
- Nie pomogło, prawda? - zapytał cicho Sean przerywając milczenie.
- Pomogło. - Fizyczne zmęczenie sprawiło, że nie była w stanie dłużej powstrzymywać łez. Wciąż tuląc się do niego, zaczęła płakać.
Uliczna latarnia rzucała srebrny kwadrat światła na sufit. Sean wpatrywał się weń, leżąc na plecach i słuchając łkania Candy. Wyczuł moment, kiedy sięgnęło szczytu, a potem czekał, aż umilknie. Wtedy oboje zasnęli. Obudzili się jednocześnie, jeszcze przed świtem, jakby się wcześniej umówili.
- Jesteś teraz jedyną osobą, która może mu pomóc - powiedziała Candy.
- Pomóc w czym? - zapytał Sean.
- Odnaleźć to, czego szuka. Spokoju ducha, samego siebie... nazywaj to, jak chcesz. On jest zagubiony. Zagubiony i samotny, prawie tak samo samotny jak ja. Mogłam mu pomóc, pewna jestem, że mogłam.
- Duff zagubiony? - zapytał cynicznie Sean. - Chyba nie wiesz, co mówisz.
- Nie bądź ślepy, Sean, nie daj się oszukać jego buńczucznym odżywkom i manierom lorda. Zwróć uwagę na coś innego.
- Na przykład na co? - zapytał Sean. Przez chwilę nie odpowiadała.
- Wiesz o tym, że nienawidził swego ojca.
- Nie mówił o tym dużo, ale domyślam się, że tak.
- A to, że odrzuca wszelkie autorytety? Jego stosunek do Hradsky'ego, do kobiet, do życia. Pomyśl o tym, Sean, i powiedz, czy tak postępuje człowiek szczęśliwy.
- Hradsky wyrządził mu kiedyś krzywdę... Duff go po prostu nie lubi - bronił przyjaciela.
- O, nie, to coś znacznie głębszego. Zwalczając Hradsky'ego, mści się w pewien sposób na własnym ojcu. On jest taki rozbity, Sean, dlatego właśnie do ciebie przylgnął. Możesz mu pomóc.
Sean roześmiał się głośno.
- Candy, moja droga, my się po prostu lubimy, i to wszystko. W naszej przyjaźni nie ma żadnych ukrytych ani ciemnych motywów. Nie musisz być o mnie zazdrosna.
Candy usiadła i koc ześlizgnął się jej do bioder. Nachyliła się do Seana wysuwając do przodu piersi - ciężkie i zaokrąglone, błyszczące w dobiegającym z ulicy srebrzystobiałym świetle.
- Jest w tobie siła, Sean, jest coś, na czym można polegać, coś, z czego sam jeszcze nie zdajesz sobie sprawy. Duff odkrył to w tobie i to samo uczynią w przyszłości inni okaleczeni przez los ludzie. On ciebie potrzebuje, potrzebuje ciebie jak powietrza. Zaopiekuj się nim w moim imieniu, pomóż mu odnaleźć to, czego szuka.
- Nonsens, Candy - wymamrotał z zakłopotaniem Sean.
- Obiecaj, że mu pomożesz.
- Czas już, żebyś wróciła do swojego pokoju. Ludzie zaczną plotkować.
- Obiecaj mi, Sean.
- Dobrze, obiecuję.
Candy wyślizgnęła się z jego łóżka. Szybko się ubrała.
- Dziękuję, Sean. Dobranoc.

26. Johannesburg bez Duffa wydawał się Seanowi bardziej pusty; ulice były mniej zatłoczone. Rand Club stał się ponury, a przyjemność, jaką dawała gra na giełdzie, nie tak intensywna. Musiał jednak prowadzić dalej sprawy firmy - za siebie i za Duffa.
Po kończących się późnym wieczorem konferencjach z Hradskym i Maxem wracał do siebie, do hotelu. Dawało o sobie znać całodzienne napięcie - z odrętwiałym umysłem i piekącymi oczyma mało miał siły, żeby rozpamiętywać przeszłość. Mimo to czuł się samotny. Poszedł raz do Opery i pił razem z innymi szampana. Jedna z dziewcząt tańczyła kankana na dużym, ustawionym pośrodku sali stole i kiedy zadzierając wysoko halki i dotykając czołem kolana zatrzymała się tuż przed Seanem i Trevorem Heynsem, Sean pozwolił Trevorowi pociągnąć ją za majtki - tydzień temu prędzej strzeliłby go w nos, niż zrezygnował z tego zaszczytu. Wcale go to już nie bawiło. Wcześnie wrócił do domu.
Następnego dnia była sobota. O dwunastej stawili się w biurze Francois i Curtis, żeby zdać sprawozdanie z mijającego tygodnia.
- Chodźcie ze mną - zaproponował Sean po zakończeniu zebrania i wyjściu Hradsky'ego. - Wypijemy parę głębszych w barze Grand National, żeby, jak to mówią, ochrzcić nadchodzący tydzień.
Curtis i Francois zaczęli się wiercić na krzesłach.
- Umówiliśmy się już wcześniej z innymi Pod Jasnymi Aniołami, szefie.
- To świetnie. Idę z wami - ucieszył się Sean. Perspektywa spędzenia kilku godzin wśród prostych ludzi wydała mu się nagle bardzo nęcąca. Rzygać mu się chciało na myśl o tych, którzy ściskając z uśmiechem jego dłoń, czekali jednocześnie na pierwszą nadarzającą się sposobność, by wykluczyć go ze składu rady nadzorczej. Wspaniale będzie zabawić się z tymi dwoma i pogadać o tym, jak kopie się skałę, a nie o akcjach i udziałach; wspaniale będzie pośmiać się z ludźmi, którzy w nosie mają to, czy kurs CRC skoczy w poniedziałek do sześćdziesięciu szylingów. Da sobie trochę w gaz razem z Francois i Martinem; a potem być może wyzwie kogoś na pojedynek na pięści - uczciwy, regularny pojedynek, w którym poleje się krew. Dobrze będzie spotkać się z ludźmi, którzy nie splamieni są wewnętrznym brudem - nawet jeśli mają brudne paznokcie i plamy potu pod pachami.
Curtis spojrzał szybko na Francois.
- Będzie tam pełno łobuzów, szefie, w sobotę schodzą się tam wszyscy górnicy.
- To świetnie - odparł Sean. - Chodźmy.
Wstał zapinając swoją jasnopopielatą marynarkę; jej klapy obszyte były czarnym jedwabiem, z którym dobrze harmonizowała tkwiąca w szpilce krawata czarna perła. Wziął do ręki leżącą na biurku laskę.
- Chodźmy... nie stójcie tak.
Już z odległości całej przecznicy doszedł ich dobiegający z tawerny gwar. Sean uśmiechnął się i przyspieszył kroku - niczym stary myśliwski pies, który zwietrzył trop dzikiej kaczki. Z obu stron eskortowali go Francois i Curtis. Kiedy otworzyli drzwi, na kontuarze stał akurat olbrzymi górnik. Sean rozpoznał w nim jednego ze swoich ludzi z kopalni Little Sister; ciało mężczyzny odchylone było do tyłu, żeby zrównoważyć ciężar przytkniętego do ust gąsiora. Przy każdym łyku chodziła mu miarowo grdyka.
- Do dna, do dna, do dna! - ryczał zgromadzony u jego stóp tłum.
Górnik wypił do dna, cisnął gąsiorem w przeciwległą ścianę i beknął niczym zablokowany powietrzem gejzer. Ukłonił się dziękując za oklaski i w tej samej chwili spostrzegł stojącego w progu Seana. Zawstydzony otarł usta wierzchem dłoni i zeskoczył z kontuaru. Inni obrócili się, zobaczyli Seana i gwar ucichł jak nożem uciął. Ludzie rozeszli się w milczeniu do swoich miejsc. Sean poprowadził Francois i Curtisa przez salę. Rzucił na kontuar garść suwerenów.
- Stawiam wszystkim kolejkę. Dziś sobota, można trochę poszaleć.
- Pańskie zdrowie, panie Courteney.
- Wszystkiego najlepszego, sir.
- Gezondheid, panie Courteney.
Ich głosy przepełnione były szacunkiem.
- Pijcie, ludzie, jeszcze mi trochę zostało w sakiewce.
Sean stał razem z Francois i Martinem przy barze. Wszyscy śmiali się z jego dowcipów, a on przemawiał głośno, z zaróżowioną ze szczęścia twarzą, ciesząc się, że jest wśród swoich. Stawiał kolejne drinki. Po jakimś czasie zaczął mu doskwierać pęcherz i wyszedł tylnymi drzwiami do ubikacji. Rozmawiali tam dwaj faceci; Sean zatrzymał się na chwilę za przepierzeniem.
- Czego on tutaj, do diabła, chce? To nie jest jego parszywy Rand Club...
- Cicho, człowieku! Chcesz, żeby cię usłyszał, chcesz stracić pracę?
- Gówno mnie to obchodzi. Za kogo on się, do cholery, uważa: "Pijcie, chłopcy, jeszcze mi trochę zostało w sakiewce, ja jestem szefem, chłopcy, róbcie, co każę, chłopcy, pocałujcie mnie w dupę, chłopcy".
Sean stał jak sparaliżowany.
- Uspokój się, Frank, on zaraz sobie pójdzie.
- Im prędzej, tym lepiej, mówię ci. Cholerny sukinsyn w butach za dziesięć gwinei i ze złotą laską w ręce! Niech wraca tam, gdzie jego miejsce!
- Jesteś pijany, człowieku, nie krzycz tak głośno!
- Pewnie, że jestem pijany, dosyć pijany, żeby pójść i wygarnąć mu to wszystko prosto w twarz...
Sean cicho zamknął za sobą drzwi i powoli podszedł do Francois i Curtisa.
- Mam nadzieję, że mi wybaczycie; właśnie sobie przypomniałem, że mam dziś po południu coś do załatwienia.
- To fatalnie, szefie - Curtisowi wyraźnie ulżyło. - Może wpadnie pan tutaj innym razem?
Kiedy pojawił się w Rand Clubie, wszyscy bardzo się ucieszyli. Trzech znajomych o mało się nie pobiło o zaszczyt postawienia mu drinka.

27. Tej nocy zjadł kolację razem z Candy i przy alkoholu opowiedział jej, co mu się przydarzyło. Słuchała w milczeniu.
- Nie chcieli mnie tam. Nie wiem, co im zrobiłem. Dlaczego mnie tak nie lubią?
- To cię martwi? - zapytała.
- Tak, to mnie martwi. Nigdy przedtem ludzie nie żywili wobec mnie takich uczuć.
- Zadowolona jestem, że nie daje ci to spokoju - powiedziała uśmiechając się do niego łagodnie. - Któregoś dnia staniesz się całkiem sympatycznym facetem.
- Ale dlaczego mnie tak nienawidzą? - nie dawał za wygraną Sean.
- Dlaczego? Bo ci zazdroszczą... słyszałeś, co powiedział ten facet: "buty za dziesięć gwinei i złota laska"... i o to właśnie chodzi. Różnisz się od nich, jesteś bogaty. Nie możesz oczekiwać, że to zaakceptują.
- Ale ja nigdy nie zrobiłem im nic złego - zaprotestował.
- Wcale nie musiałeś. Jednej rzeczy nauczyłam się w tym życiu: wszystko ma swoją cenę. To jest część haraczu, który musisz zapłacić za swój sukces.
- Do diabła, żałuję, że nie ma tutaj Duffa - stwierdził Sean.
- Duff wyjaśniłby ci, że to wszystko nie ma żadnego znaczenia, prawda? - zapytała. - "Kto by się nimi przejmował, chłopcze, tą nie domytą gawiedzią? Poradzimy sobie bez nich" - dodała naśladując sposób mówienia Duffa. Sean podrapał się w nos i wlepił oczy w stół.
- Proszę cię, Sean, nie pozwól na to, by Duff ci wmówił, że ludzie nie mają znaczenia. On sam w to nie wierzy... ale jest taki przekonywający. Ludzie są ważni. Ważniejsi od złota, od pałaców... od wszystkiego.
Sean spojrzał jej prosto w oczy.
- Już raz to sobie uświadomiłem: kiedy zasypało mnie w Candy Deep. Zobaczyłem to bardzo wyraźnie, leżąc w ciemności i w błocie. Postanowiłem wtedy, że się poprawię. - Uśmiechnął się nieśmiało. - Powiedziałem sobie, że jeśli będzie to w mojej mocy, nigdy już nikogo nie skrzywdzę. Naprawdę miałem taki zamiar, Candy. Tak silnie chciałem go wtedy wykonać, ale...
- Chyba cię rozumiem. Łatwiej jest coś sobie postanowić, trudniej dotrzymać. Nie wierzę, żeby jakieś pojedyncze zdarzenie mogło odmienić sposób myślenia człowieka. To przypomina budowanie domu: cegła po cegle. Jest ich coraz więcej, aż w końcu dom jest skończony. Powiedziałam ci już wcześniej, Sean, że masz w sobie siłę. Sądzę, że któregoś dnia skończysz budować swój dom - a kiedy to zrobisz, nie będzie w nim słabych punktów.

28. W następny wtorek Sean odwiedził Xanadu po raz pierwszy od czasu ucieczki Duffa. Johnson i czterej inni urzędnicy z biura pracowali w sali balowej, pakując i oznaczając prezenty.
- Kończycie już, Johnson?
- W zasadzie tak, panie Courteney. Jutro rano przyślę kilka wozów po te rzeczy.
- Dobrze, zrób to. Nie chcę, żeby one tutaj dłużej leżały. Wszedł na górę po marmurowych schodach i zatrzymał się na podeście. Dom miał w sobie coś martwego: nowy i sterylny, czekał, by wprowadzili się doń ludzie i wypełnili życiem. Ruszył korytarzem, zatrzymując się przed obrazami, które wybrała Candy. Były to oleje utrzymane w miękkich, kobiecych kolorach.
- Pozbędziemy się ich. Kupię takie, w których będzie ogień: szkarłat, czerń i jaskrawy błękit.
Pchnął drzwi do swojej własnej sypialni. Tu było lepiej: na podłodze leżały jaskrawe perskie dywany, ściany obite były ciemnosatynową boazerią, a łóżko nie ustępowało rozmiarami boisku do gry w polo. Położył się na nim i spojrzał na ozdobiony sztukaterią sufit.
- Chciałbym, żeby Duff już wrócił. Nieźle byśmy tu pohulali. Zszedł z powrotem na dół.
U stóp schodów czekał na niego Johnson.
- Już skończyliśmy, sir.
- Dobrze się spisałeś. Możecie iść.
Wszedł do gabinetu i zbliżył się do stojaka z bronią. Wziął do ręki dubeltówkę Purdeya, podszedł do francuskiego okna i przyjrzał się jej w pełnym świetle. Nozdrza rozchyliły mu się lekko, kiedy poczuł zapach smaru do broni. Wracały stare wspomnienia. Oparł strzelbę o ramię i ciężar trzymanej w ręku broni sprawił, że ogarnęło go podniecenie. Zatoczył lufą koło w pogoni za wyimaginowanym ptakiem i nagle zorientował się, że mierzy prosto w Duffa. Był do tego stopnia zaskoczony, że zamarł w bezruchu ze strzelbą wycelowaną w jego głowę.
- Nie strzelaj, przychodzę w pokojowych zamiarach - odezwał się poważnym tonem Duff.
Sean odjął strzelbę od ramienia i odstawił ją na stojak.
- Cześć.
- Cześć - odparł, nie ruszając się z progu, Duff.
Sean odwrócił się do niego plecami udając, że poprawia strzelbę na stojaku.
- Jak się czujesz, chłopcze?
- Świetnie! Doskonale!
- A jak inni?
- Kogo masz na myśli w szczególności? - zapytał Sean.
- Na przykład Candy.
Sean namyślał się chwilę nad odpowiedzią.
- No cóż, gdybyś ją wrzucił do naszego młyna, może udałoby ci się zranić ją bardziej.
- Niedobrze, prawda?
- Źle - zgodził się Sean. Stali przez chwilę w milczeniu.
- Rozumiem, że ty także nie żywisz do mnie zbyt przyjaznych uczuć - powiedział w końcu Duff.
Sean wzruszył ramionami i podszedł do kominka.
- Jesteś świnią, Duffordzie - rzucił luźnym tonem. Duff skrzywił się.
- No cóż, przyjemnie było cię poznać, chłopcze. Przypuszczam, że od tej chwili nasze drogi się rozchodzą.
- Nie opowiadaj głupstw, Duff, szkoda na to czasu. Daj coś do picia i powiedz mi, co czuje człowiek, który się ześwini. Poza tym chcę przedyskutować z tobą kwestię tych obrazów, które Candy kazała zawiesić w korytarzu na górze. Nie wiem, czy oddać je z powrotem, czy spalić.
Duff przestał podpierać framugę; próbował ukryć pojawiający się na jego twarzy wyraz ulgi.
- Zanim zamkniemy ten temat, żeby do niego nigdy nie wracać - dodał szybko Sean - chcę, żebyś wiedział, iż nie podoba mi się to, co zrobiłeś. Potrafię zrozumieć dlaczego, ale nie podoba mi się. To wszystko. Chcesz może coś dodać?
- Nie - stwierdził Duff.
- W takim razie w porządku. Butelkę Courvoisier powinieneś znaleźć z tyłu barku, zaraz za karafką z whisky.

Wieczorem Sean pojechał do hotelu. Znalazł Candy w jej gabinecie.
- On wrócił, Candy.
- Och... - Candy wstrzymała oddech. - Co u niego słychać, Sean?
- Trochę zgaszony, ale to minie.
- Nie to miałam na myśli. Jak się czuje?
- Tak samo jak zawsze. Miał dość przyzwoitości, żeby zapytać o ciebie.
- Co mu powiedziałeś? - zapytała.
Sean wzruszył ramionami i usiadł na krześle obok jej biurka. Spojrzał na wysoki stos przeliczanych przez nią suwerenów.
- To dzisiejszy utarg z baru? - zapytał, nie odpowiadając na jej pytanie.
- Tak - odparła roztargnionym tonem.
- Bogata z ciebie dziewczyna... a może wyjdziesz za mnie? - zapytał z uśmiechem.
Candy wstała i podeszła do okna.
- Przypuszczam, że obaj wyprowadzicie się teraz do Xanadu - powiedziała. Sean odchrząknął. - Apartamenty Wiktorii przejmą bracia Heynsowie - ciągnęła szybko dalej. - Już o tym ze mną rozmawiali, więc nie musisz się martwić. W Xanadu będzie wam się świetnie mieszkać, to wspaniałe miejsce. Założę się, że co wieczór będziecie tam urządzać bankiety, z tłumami ludzi. Mnie to nie przeszkadza... już się z tym pogodziłam.
Sean wstał. Podszedł do niej i ujął delikatnie pod ramię. Wyjął z kieszonki na piersi jedwabną chusteczkę i podał jej, żeby wydmuchała nos.
- Chcesz się z nim znowu zobaczyć, Candy? Potrząsnęła głową przecząco, nie ufając własnemu głosowi. - Będę się nim opiekował, tak jak obiecałem. Uścisnął ją i odwrócił się, żeby wyjść.
- Sean! - zawołała. Obejrzał się. - Przyjdź czasem mnie odwiedzić. Zjemy kolację i trochę pogadamy. Wciąż przecież jesteś moim przyjacielem, prawda?
- Oczywiście, Candy. Oczywiście, moja droga. Uśmiechnęła się przez łzy.
- Jeżeli zapakujesz swoje rzeczy i rzeczy Duffa, wyślę je wam do Xanadu.

29. Sean popatrzył na Duffa siedzącego po drugiej stronie stołu, szukając u niego poparcia. Charleywood wypuścił z ust gęsty krąg cygarowego dymu, który zawirował i rozpłynął się niczym fale na wodzie... Sean, nieco rozgoryczony, zdał sobie sprawę, że Duff nie ma zamiaru go poprzeć. Spierali się o tę sprawę przez pół ubiegłej nocy. Do ostatniej chwili miał jednak nadzieję, że jego wspólnik zmieni zdanie. Teraz wiedział, że tego nie zrobi. Po raz ostatni zaapelował do zebranych.
- Poprosili o dziesięcioprocentową podwyżkę płac. Uważam, że na nią zasługują: ceny w mieście skoczyły w górę, a płace pozostały takie same. Ci ludzie mają żony i dzieci, panowie. Czy nie powinniśmy wziąć tego pod uwagę?
Duff wypuścił z ust kolejne kółko dymu, a Hradsky wyjął z kieszeni zegarek i popatrzył nań znacząco. Max zakaszlał.
- Sądzę - wtrącił się - że dosyć już mówiliśmy na ten temat. Czy możemy poddać wniosek pod głosowanie?
Sean patrzył, jak Hradsky głosuje przeciwko niemu. Nie chciał patrzeć na Duffa. Nie chciał patrzeć, jak Charleywood głosuje razem z Hradskym, ale zmusił się i obrócił głowę. Ręce Duffa spoczywały na stole. Wypuścił z ust kolejny krąg dymu i patrzył, jak rozpływa się nad stołem.
- Kto jest za przyjęciem wniosku? - zapytał Max i Sean razem z Duffem podnieśli jednocześnie ręce. Sean wiedział, jak ważne było to, że Charleywood głosował tak samo jak on. Duff puścił do niego oko i Sean nie mógł powstrzymać uśmiechu.
- Trzydzieści głosów za, sześćdziesiąt przeciw - podsumował Max. - Oznacza to, że wniosek pana Courteneya nie przeszedł. Zawiadomię związek górników o decyzji. Czy ktoś zgłasza jeszcze jakieś sprawy przed zamknięciem obrad?
Sean przeszedł razem z Duffem do swego gabinetu.
- Poparłem cię tylko dlatego, że byłem pewien wygranej Hradsky'ego - poinformował go żartobliwym tonem Duff.
Sean parsknął niecierpliwie.
- On ma oczywiście rację - ciągnął nie zrażony tym Duff i otworzył drzwi do gabinetu. - W wyniku dziesięcioprocentowej podwyżki płac koszty produkcji wzrosłyby o dziesięć tysięcy miesięcznie.
Sean zamknął nogą drzwi, nic nie odpowiadając.
- Na litość boską, Sean, nie doprowadzaj tej swojej manii do absurdu. Hradsky ma rację: Kruger może nam w każdej chwili dowalić jeden z tych swoich podatków, a poza tym musimy sfinansować nowe kopalnie w East Randzie. Nie możemy teraz sobie pozwolić na wzrost kosztów produkcji.
- W porządku - burknął Sean. - Sprawa jest rozstrzygnięta. Mam tylko nadzieję, że nie grozi nam strajk.
- Ze strajkiem też można sobie poradzić - stwierdził Duff. - Hradsky ma po swojej stronie policję, a poza tym możemy w każdej chwili sprowadzić kilkuset ludzi z Kimberley.
- Do diabła, Duff, tak nie można. Wiesz chyba sam, że tak nie można. Ten groteskowy Budda ze swoimi małymi oczkami nie ma racji. Ale co ja mogę na to poradzić? Co ja mogę zrobić, do jasnej cholery? - wybuchnął Sean. - Czuję się taki bezradny.
- No cóż, to ty byłeś tym, który chciał oddać mu kontrolę - odparł śmiejąc się Duff. - Przestań próbować zmieniać świat i chodź do domu.
W przedpokoju czekał na nich Max. Sprawiał wrażenie podenerwowanego.
- Przepraszam, panowie, czy mógłbym zamienić z wami dwa słowa?
- W czyim imieniu? - przerwał mu ostro Sean. - Swoim czy Hradsky'ego?
- To sprawa prywatna, panie Courteney - powiedział, ściszając głos, Max.
- Nie może zaczekać do jutra? - zapytał Sean, mijając go i kierując się ku drzwiom.
- Proszę, panie Courteney, to szalenie ważne. Zdesperowany Max pociągnął Seana za ramię.
- O co chodzi? - zapytał Duff.
- Muszę z wami porozmawiać bez świadków. - Max ponownie ściszył głos i zerknął bojaźliwie w stronę drzwi.
- Więc mów - zachęcił go Duff. - Jesteśmy teraz sami.
- Nie tutaj. Czy nie moglibyście spotkać się ze mną gdzieś indziej? Duff uniósł brew.
- Co to za sprawa, Maksymilianie? Chyba nie sprzedajesz nieprzyzwoitych obrazków?
- Pan Hradsky czeka na mnie w hotelu. Powiedziałem mu, że idę po kilka dokumentów, ale jeśli natychmiast nie wrócę, nabierze podejrzeń. - Max bliski był płaczu; jego jabłko Adama bawiło się w chowanego, na przemian wyskakując i znikając za wysokim kołnierzykiem. Duffa nagle bardzo zainteresowało, co Max ma do powiedzenia.
- Naprawdę nie chcesz, żeby Norman się dowiedział? - zapytał.
- O Boże, nie! - W oczach Maxa zalśniły łzy.
- Kiedy chcesz się z nami spotkać?
- Dzisiaj w nocy, po dziesiątej, kiedy pan Hradsky uda się na spoczynek.
- Gdzie? - zapytał Duff.
- Jest taka boczna droga za hałdami przy wschodniej granicy Little Sister. Nikt jej już nie używa.
- Wiem, gdzie to jest - stwierdził Duff. - Będziemy tamtędy przejeżdżać o wpół do jedenastej.
- Dziękuję panu, panie Charleywood, nie będzie pan tego żałował - powiedział Max. Rzucił się ku drzwiom i zniknął im z oczu.
Duff poprawił na głowie cylinder, a potem szturchnął Seana w brzuch końcem laski.
- Powiedz mi, co czujesz.
Pociągnął znacząco nosem; Sean zrobił to samo.
- Nic specjalnego - stwierdził Sean.
- Czuję bardzo wyraźnie - poinformował go Duff. - Słodki zapach zdrady.
Wyjechali z Xanadu zaraz po wpół do dziesiątej. Duff nalegał, żeby założyli czarne teatralne peleryny.
- Atmosfera jest tutaj szalenie ważna, chłopcze. Nie możesz pójść na takie spotkanie w brudnej koszuli khaki i veldschoenach, bo wszystko popsujesz.
- Niech mnie wszyscy diabli, jeśli założę na siebie taki śmieszny strój. Ten garnitur jest bardzo dobry. Powinien pasować.
- Zgódź się chociaż zatknąć za pas pistolet - nalegał Duff.
- Nie - odparł ze śmiechem Sean.
- Nie? - Duff potrząsnął głową. - Straszny z ciebie barbarzyńca, chłopcze. Żadnego smaku, ot co.
Przejeżdżając przez Johannesburg unikali głównych ulic i wjechali na drogę do Kapsztadu pół mili za miastem. Księżyc był w nowiu, ale gwiazdy świeciły jasno na nieboskłonie i w ich świetle widać było wyraźnie białe górnicze hałdy, wyrosłe niczym pryszcze na obliczu ziemi, każda wielkości sporego wzgórza.
Seanowi zapierało dech z podniecenia; jak zwykle udzielił mu się niepokój Duffa. Galopowali dotykając się niemal strzemionami; za Duffem powiewała jego peleryna, a podmuch wiatru rozżarzył do czerwoności czubek tkwiącego w ustach Seana cygara.
- Zwolnij, Duff, musimy gdzieś tutaj skręcić. Droga jest zarośnięta, jeszcze ją miniemy.
Ściągnęli lejce, zwalniając do stępa.
- Która godzina? - zapytał Duff.
Sean zaciągnął się cygarem i przybliżył tarczę zegarka do żarzącego się punkcika.
- Kwadrans po dziesiątej. Przyjechaliśmy trochę za wcześnie.
- Założę się, że Maksymilian już tu jest... a oto i nasza droga. Duff skręcił w bok, a Sean ruszył jego śladem. Tuż przed nimi wyrosła nagle hałda kopalni Little Sister, stroma i biała w świetle gwiazd. Minęli ją i wjechali w rzucany przez nią cień. Koń Duffa parsknął i spłoszył się, a Sean musiał ścisnąć swojego kolanami, żeby nie skoczył w bok. Zza rosnącej przy drodze gęstej kępy krzaków wynurzył się Max.
- Cóż za urocze spotkanie w świetle księżyca - pozdrowił go Duff.
- Proszę, zabierzcie, panowie, z drogi swoje konie. - Max wciąż zdradzał oznaki najwyższego niepokoju. Przywiązali konie obok stojącego w krzakach wierzchowca Maxa i podeszli bliżej do asystenta Hradsky'ego.
- No, Max, co masz nam do powiedzenia ciekawego? Jak się miewa rodzinka? - zapytał Duff.
- Zanim przejdziemy do rzeczy, chciałbym, abyście dali mi, panowie, słowo honoru, że bez względu na wynik naszej rozmowy nie zdradzicie nikomu ani słówka z tego, co tu teraz powiem.
"Max jest blady jak śmierć" - przeleciało przez głowę Seanowi. "A może to tylko światło gwiazd."
- Zgoda - przytaknął Sean.
- Nic nie powiem, jak Bozię kocham! - zaręczył Duff.
Max rozpiął guziki płaszcza i wydobył spod niego długą kopertę.
- Sądzę, że łatwiej mi będzie przedstawić moją propozycję, jeśli najpierw rzucicie na to okiem.
Sean odebrał mu kopertę.
- Co jest w środku, Max?
- Ostatnie wyciągi bankowe ze wszystkich czterech banków, z którymi prowadzi interesy pan Hradsky.
- Zapałki, Sean. Zaświeć nam, chłopcze - rzucił z ożywieniem Duff.
- Mam ze sobą latarnię - oświadczył Max i ukucnął, żeby ją zapalić. Sean i Duff Ukucnęli razem z nim, zbliżając dokumenty do światła, i przez jakiś czas sprawdzali je w milczeniu. W końcu Sean odchylił się do tym i zapalił kolejne cygaro.
- No cóż, wypada mi się tylko cieszyć, że to nie ja jestem winien tyle forsy - oznajmił. Złożył kartki, wsadził je z powrotem do koperty, uderzył nią o otwartą dłoń i zaczął się cicho śmiać.
Max zabrał mu kopertę i ostrożnie włożył ją z powrotem pod płaszcz.
- W porządku, Max, wyrzuć to z siebie - zachęcił go Sean. Max pochylił się i zgasił latarnię. To, co miał do zaproponowania, łatwiej było powiedzieć w ciemności.
- Duże wypłaty gotówką, które pan Hradsky musiał przekazać na waszą rzecz, panowie, a także ograniczenia w wydobyciu diamentów w Kimberley, nałożone w wyniku nowego porozumienia kartelu diamentowego, zmusiły go do zaciągnięcia znacznych długów we wszystkich czterech bankach. - Max przerwał na chwilę, żeby odchrząknąć. - Z rozmiarami tych długów właśnie się, panowie, zapoznaliście. Banki naturalnie zażądały zabezpieczenia i pan Hradsky przekazał im w charakterze takowego cały swój pakiet akcji CRC. Banki ustaliły kurs graniczny w wysokości trzydziestu pięciu szylingów za akcję. Jak wiecie, panowie, bieżąca wartość akcji CRC wynosi dziewięćdziesiąt szylingów, co zapewnia bezpieczeństwo. Jeśli jednak dojdzie do załamania kursu i cena akcji spadnie do poziomu trzydziestu pięciu szylingów, banki natychmiast rozpoczną sprzedaż. Rzucą na rynek wszystkie akcje, które pan Hradsky posiada w CRC.
- Mów dalej, Max - zachęcił go Duff. - Podoba mi się tembr twojego głosu.
- Przyszło mi do głowy, iż w wypadku, gdyby pan Hradsky musiał na pewien czas opuścić Johannesburg... na przykład, żeby wybrać się do Anglii po zakup nowego sprzętu... moglibyście spowodować, panowie, spadek cen akcji CRC do trzydziestu pięciu szylingów. Przeprowadzona umiejętnie operacja zajęłaby co najwyżej trzy, cztery dni. Moglibyście zacząć się wyprzedawać i rozpuścić plotki, że Żyła Prowadząca się skończyła. Nieobecny pan Hradsky nie mógłby skutecznie bronić swoich interesów i w chwili, gdy cena CRC sięgnęłaby trzydziestu pięciu szylingów, banki rzuciłyby na rynek posiadane przez siebie akcje. Ich cena spadałaby na łeb na szyję, a panowie, dysponując odpowiednią gotówką, moglibyście wykupić je za drobny ułamek ich rzeczywistej wartości. Nic nie przeszkodziłoby wam w przejęciu kontroli nad całą korporacją i zarobieniu przy okazji paru milionów.
Zapadła cisza. Minęło sporo czasu, zanim Sean odezwał się ponownie.
- A ty? Co ty będziesz z tego miał, Max?
- Wasz czek na sto tysięcy funtów, panie Courteney.
- Ceny rosną - stwierdził Sean. - Myślałem, że ryczałtowa opłata za tego rodzaju przysługę wynosi trzydzieści srebrników. Zdaje się, że kiedyś ustalili jej wysokość twoi rodacy.
- Zamknij się - warknął Duff. - Pana Courteneya - zwrócił się łagodniejszym głosem do Maxa - trzymają się jak zwykle głupie żarty. Powiedz mi, Max, czy to wszystko, czego chcesz... ? To znaczy tylko pieniędzy? Będę z tobą szczery: nie bardzo chce mi się w to wierzyć. Musisz być przecież względnie zamożnym człowiekiem.
Max wstał nagle i ruszył w stronę koni. Nie dochodząc do nich, odwrócił się. Nie widać było w ciemnościach jego twarzy, ale głos odsłonił wszystko, co było do ukrycia.
- Myślicie, że nie wiem, jak mnie nazywają?! - krzyknął. - "Królewski błazen", "Język Hradsky'ego", "ten, co liże Hradsky'emu dupę". Myślicie, że mi się to podoba? Myślicie, że sprawia mi przyjemność codzienne zginanie się przed nim w pas? Chcę być znowu wolny, chcę być znowu prawdziwym mężczyzną. - Głos załamał mu się i ukrył twarz w dłoniach. Łkał. Sean nie mógł na to patrzeć i nawet Duff wlepił w zakłopotaniu oczy w ziemię. Kiedy Max odezwał się ponownie, jego głos był jak zwykle cichy i przepojony smutkiem.
- Jeżeli założy pan jutro rano do biura swoją żółtą kamizelkę, panie Courteney, potraktuję to jako znak, że przyjęliście, panowie, moją propozycję i zaakceptowaliście jej warunki. Podejmę wtedy niezbędne działania, aby spowodować wyjazd pana Hradsky'ego z kraju.
Odwiązał konia, wskoczył na siodło i odjechał w stronę traktu prowadzącego do Kapsztadu. Ani Sean, ani Duff nie ruszyli się z miejsca, przysłuchując się zamierającemu w ciemności tętentowi końskich kopyt.
- Te certyfikaty bankowe były autentyczne - stwierdził Duff, kiedy zapadła cisza. - Przyjrzałem się dobrze pieczęciom.
- Jeszcze autentyczniejsze były jego uczucia - dodał Sean, rzucając cygaro w krzaki. - Nikt nie potrafiłby tak dobrze udawać. Rzygać mi się chciało, kiedy go słuchałem. Do diabła, jak można z taką zimną krwią zdradzać swego chlebodawcę?
- Nie zaczynajmy teraz, chłopcze, dyskusji na temat moralności Maxa. Zajmijmy się faktami. Podano nam na talerzu Normana, elegancko przybranego, doprawionego czosnkiem, z zatkniętą za każde ucho pietruszką. Moim zdaniem powinniśmy go spałaszować.
Sean uśmiechnął się.
- Podaj mi kilka rozsądnie brzmiących przyczyn. Chcę, żebyś mnie przekonał. Biorąc pod uwagę uczucia, jakie żywię do niego po dzisiejszym zebraniu, nie powinno ci to sprawić zbytnich trudności.
- Po pierwsze - podniósł palec Duff - Norman zasłużył sobie na to.
Sean kiwnął głową.
- Po drugie - kontynuował Duff, prostując drugi palec - jeżeli przejmiemy kontrolę, będziemy mogli prowadzić firmę tak, jak chcemy. Ty będziesz mógł bawić się w dobroczyńcę i dać każdemu podwyżkę, a ja będę z powrotem facetem, który pociąga za sznurki.
- Zgadza się - oświadczył Sean, gładząc w zamyśleniu wąsy.
- Po trzecie, jesteśmy tutaj, żeby zarobić pieniądze, a nigdy nie pojawi się druga taka okazja. Najważniejszy jest jednak ostatni powód: wyglądasz tak wspaniale w tej swojej żółtej kamizelce, chłopcze, że nie pozbawiłbym się przyjemności ujrzenia cię w niej nawet za cenę tysiąca akcji CRC.
- Jest całkiem niebrzydka - przyznał Sean. - Mam tylko jedno "ale", Duff. Nie chcę, żeby powtórzyła się historia Lochtkampera. Wiesz, co mam na myśli.
Duff podniósł się.
- Norman to dzielny chłopak, on nigdy czegoś takiego nie zrobi. Poza tym wciąż będzie bogaty: ma swoje kopalnie diamentów. Uwolnimy go tylko od odpowiedzialności za firmy w Witwatersrandzie.
Ruszyli w stronę koni. Wkładając stopę w strzemię Sean zastygł nagle w bezruchu.
- Mój Boże! - wykrzyknął - nie mogę tego zrobić. Wszystko stracone.
- Dlaczego? - zapytał z niepokojem Duff.
- Oblałem tę kamizelkę sosem... nie mogę jej jutro założyć. Zamordowałby mnie mój krawiec.

30. Wyprawienie w podróż Hradsky'ego nie okazało się trudne: ktoś musiał jechać do Londynu. Trzeba było kupić maszyny, które miały stanąć na nowych terenach na East Randzie, a także wybrać dwóch inżynierów z przeszło stu, którzy złożyli podania i czekali w Londynie. Hradsky pozwolił łaskawie, by właśnie jemu powierzono to zadanie.
- Wydamy na jego cześć pożegnalne przyjęcie - zaproponował Duff tego samego dnia przy kolacji. - Nie, żadne pożegnalne przyjęcie - poprawił się - ale prawdziwą stypę.
Sean zagwizdał "Marsz pogrzebowy", a Duff stukał do taktu rękojeścią noża w blat stołu.
- Urządzimy to w hotelu Can... - zaczął i przerwał. - Chciałem powiedzieć, że urządzimy to tutaj. Nie będziemy skąpić grosza, żeby sprawić trochę radości staremu Normanowi. Biedaczek będzie mógł przynajmniej powiedzieć: "dranie oskubali mnie do czysta, ale wydali na moją cześć wspaniały bankiet".
- On nie lubi przyjęć - zauważył Sean.
- To jeszcze jedna przyczyna, dla której powinniśmy je wydać - stwierdził Duff.
Tydzień później pięćdziesięciu ubranych w wieczorowe stroje członków rady nadzorczej johannesburskiej giełdy wyszło prosto z bankietu, żeby pomachać na pożegnanie Maxowi i Hradsky'emu, którzy odjeżdżali porannym dyliżansem do Port Natalu. Duff wystąpił ze wzruszającą, choć wygłoszoną nieco bełkotliwym głosem mową, po której ofiarował Hradsky'emu bukiet róż. Rozdrażnione hałasem i ruchem konie ruszyły ostro na pierwszy odgłos bata i Max wpadł na siedzącego na tylnym siedzeniu Hradsky'ego. Głośne wiwaty nie ustawały aż do chwili, kiedy dyliżans znikł z pola widzenia. Sean zarzucił Duffowi rękę na ramię, zaprowadził do biura po drugiej stronie ulicy i usadził w jednym z głębokich, skórzanych foteli.
- Czy jesteś dość trzeźwy, żeby mówić do rzeczy? - zapytał z powątpiewaniem.
- Jasne. Zawsze do pańskich usług, jak powiedziała pewna kurtyzana do klienta.
- Udało mi się zeszłej nocy zamienić słówko z Maxem - poinformował go Sean. - Wyśle nam telegram z Port Natalu, kiedy tylko razem z Hradskym zaokrętują się na pokład statku pocztowego. Dopóki go nie dostaniemy, nie będziemy nic robić.
- Bardzo sprytnie... jesteś najsprytniejszym facetem, jakiego znam. Na twarzy Duffa pojawił się szczęśliwy uśmiech.
- Idź lepiej do łóżka - poradził mu Sean.
- Za daleko. Prześpię się tutaj.
Minęło kolejnych dziesięć dni, zanim nadszedł telegram od Maxa. Dostarczono go Seanowi i Duffowi podczas lunchu w Rand Clubie. Sean rozerwał kopertę i przeczytał treść Duffowi.

Wypływamy dzisiaj o czwartej po południu. Powodzenia. Max.

- Wypijmy za to - oświadczył Duff, wznosząc w górę kieliszek wina.
- Jutro - stwierdził Sean. - Teraz ruszam do Candy Deep. Każę Francois wycofać ludzi z najniższych poziomów. Nikomu nie będzie wolno tam wejść.
- Postaw także strażnika na poziomie czternastym - zaproponował Duff. - To wywrze jeszcze większe wrażenie.
- Świetny pomysł - zgodził się Sean. Zerknął na mijającego ich stolik mężczyznę i nagle na jego twarzy pojawił się uśmiech.
- Wiesz, kto to jest, Duff?
- O kim mówisz? - zapytał zdezorientowany Charleywood.
- Ten facet, który właśnie wychodzi do hallu... mam go, idzie do toalety.
- Czy to nie ten dziennikarz, Elliott?
- Wydawca "Rand Mail" - kiwnął głową Sean. - Chodź ze mną, Duff.
- Po co?
- Postaramy się zdobyć trochę taniej popularności;
Duff ruszył w ślad za Seanem do męskiej toalety. Drzwi jednej z kabin były zamknięte i kiedy przechodzili obok, ktoś puścił w niej cicho wiatry. Sean mrugnął do Duffa i podszedł do pisuaru.
- No cóż, możemy mieć teraz tylko nadzieję - odezwał się ponurym głosem - że Normanowi uda się dokonać jakiegoś cudu w Anglii. W przeciwnym razie... - zawiesił głos i wzruszył ramionami.
- Licząc na to cholernie ryzykujemy - przejął pałeczkę Duff. - Wciąż uważam, że powinniśmy sprzedać akcje, póki jest jeszcze czas. Dzisiaj rano kurs wciąż wynosił dziewięćdziesiąt jeden szylingów, więc jasne jest, że nikt jeszcze nic nie wie. Ale kiedy sprawa się wyda, nigdy się ich nie pozbędziemy. Moim zdaniem powinniśmy to zrobić, póki kurs jest w miarę wysoki.
- Nie - sprzeciwił Się Sean. - Poczekajmy na wiadomość od Normana. Wiem, że to trochę ryzykowne, ale ciąży przecież na nas odpowiedzialność za robotników.
Wziął Duffa pod ramię i wyprowadził z toalety. Przy samych drzwiach wygłosił swoją koronną kwestię.
- Jeżeli CRC zbankrutuje, tysiące ludzi straci pracę... czy zdajesz sobie z tego sprawę?
Zamknął za sobą drzwi; obaj z trudem powstrzymywali śmiech.
- Jesteś geniuszem, chłopcze - wyszeptał Duff.
- Muszę z przyjemnością stwierdzić, że się z tobą zgadzam - odpowiedział szeptem Sean.
Następnego dnia Sean obudził się z przeświadczeniem, że tego dnia wydarzy się coś niezwykłego. Leżał jakiś czas delektując się tym uczuciem, a potem postanowił ustalić, skąd się ono wzięło. Usiadł energicznie na łóżku i sięgnął po leżącą na tacy gazetę. Rozpostarł ją szeroko i znalazł to, czego szukał, na pierwszej stronie. "Czy wszystko w porządku z Central Rand Consolidated? Tajemnicza podróż Normana Hradsky'ego" - głosiły złożone wielkimi literami tytuły. Sam artykuł był prawdziwym dziennikarskim majstersztykiem. Nieczęsto zdarzało mu się czytać autora, który rozprawiałby z taką swadą i przekonaniem na temat, o którym nie ma najmniejszego pojęcia. "Sugeruje się", "Godne zaufania źródła", "Nie ma powodu wątpić" - te stare, nic nie znaczące zwroty. Sean założył po omacku pantofle i poczłapał korytarzem do pokoju przyjaciela.
Duff zajął prawie całe łóżko i zagarnął większość koców; jego towarzyszka leżała na skraju, zwinięta w kłębek niczym różowa sardela. Duff chrapał na pełny regulator, dziewczyna poświstywała cicho przez sen. Sean połachotał go w usta paskiem od szlafroka i chrapanie umilkło. Dziewczyna usiadła i wlepiła w Seana zaspane oczy.
- Szybko, uciekaj! - krzyknął Sean. - Nadchodzą buntownicy. Skoczyła do góry i wylądowała w odległości trzech stóp od łóżka,
trzęsąc się ze strachu. Sean przyjrzał się jej okiem konesera. "Niezła sztuka" - zauważył. Postanowił zachować dziewczynę w pamięci, żeby zająć się nią, kiedy tylko Duff puści ją na zieloną trawkę.
- W porządku - uspokoił ją. - Już sobie poszli.
Dopiero teraz zdała sobie sprawę z własnej nagości i ze szczerego uznania w oczach Seana. Próbowała się zasłonić, ale miała na to zbyt drobne dłonie. Sean podniósł leżący tuż przy łóżku szlafrok Duffa i podał go jej.
- Idź się wykąpać albo zajmij się czymkolwiek innym, kochanie. Chcę porozmawiać z panem Charleywoodem.
Zarzuciwszy na ramiona szlafrok, odzyskała rezon.
- Nic na sobie nie miałam, panie Courteney - stwierdziła surowym tonem.
- Nigdy bym nie zgadł - odparł grzecznie Sean.
- To nie było zbyt ładne.
- Jesteś zbyt skromna. Moim zdaniem ładniejsze od tego, co widuje się na co dzień. No już, uciekaj, bądź grzeczna.
Zniknęła z nadąsaną miną w łazience, a Sean skierował całą swą uwagę na Duffa. Ten trzymał się jeszcze kurczowo resztek snu, ale dał za wygraną, kiedy Sean zdzielił go w tyłek złożoną gazetą. Jasna czupryna wyłoniła się spod koców niczym głowa żółwia wynurzająca się spod skorupy. Sean wręczył mu gazetę i usiadł na skraju łóżka. Obserwował, jak twarz Duffa wykrzywia się w uśmiechu.
- Lepiej jedź do redakcji i urządź tam małą awanturę, żeby potwierdzić ich podejrzenia. Ja jadę do Candy Deep zamknąć wszystkie dolne poziomy wydobywcze. Spotkamy się na giełdzie w porze otwarcia sesji i nie zapomnij zmyć z twarzy tego uśmiechu, zanim pokażesz się na mieście. Staraj się sprawiać odpowiednio ponure wrażenie. Nie powinno ci to przysporzyć większych trudności.
Kiedy Sean zjawił się przed budynkiem giełdy, ludzie wypełniali przyległe ulice. Mbejane skierował powóz ku wejściu i tłum rozstąpił się, żeby ich przepuścić. Sean wpatrywał się ponurym wzrokiem prosto przed siebie, nie zwracając najmniejszej uwagi na wykrzykiwane pod jego adresem pytania. Mbejane zatrzymał powóz przed głównym wejściem, a Sean wyskoczył na chodnik i zniknął za podwójnymi drzwiami. Czterech konstabli musiało powstrzymywać usiłujący dostać się do środka tłum. Duff przybył już wcześniej i stał w centrum rozgestykulowanej grupy maklerów i członków zarządu. Zobaczył swego wspólnika i pomachał doń nerwowo nad głowami inkwizytorów. To wystarczyło, by cała ich uwaga przeniosła się na Seana. Opadli go, otaczając kręgiem wykrzywionych wściekłością twarzy. Pchnięty z tyłu kapelusz opadł mu na oczy; ktoś złapał go za klapy, urywając z trzaskiem guzik płaszcza.
- Czy to prawda?! - wrzasnął, pryskając mu w twarz kropelkami śliny. - Mamy prawo wiedzieć, czy to prawda?!
Laska Seana zatoczyła pełny łuk, uderzając intruza w głowę i posyłając go na miękkich nogach prosto w ramiona stojących z tyłu.
- Cofnijcie się, dranie! - ryknął Sean i tak długo płazował i dźgał ich laską, aż rozpierzchli się na boki, zostawiając go samego na placu boju. Popatrzył na nich groźnie, wciąż kręcąc młynka laską.
- Złożę oświadczenie później. Do tego czasu zachowujcie się jak ludzie.
Poprawił na głowie kapelusz, oderwał luźną nitkę po guziku i ruszył z podniesioną dumnie głową w stronę Duffa. Zobaczył, jak zaczynają mu drgać usta i zgromił go surowym spojrzeniem. Z ponurymi minami przeszli do sali członkowskiej.
- Jak ci poszło? - zapytał ściszonym głosem Duff.
- Wspaniale - odparł Sean, zachowując zatroskane oblicze. - Wystawiłem uzbrojonego strażnika na poziomie czternastym. Kiedy dowiedzą się o tym te szakale, piana pójdzie im z ust.
- Składając oświadczenie, postaraj się, żeby zabrzmiały w nim tony pewności siebie - poinstruował go Duff. - Jeśli tak dalej Pójdzie, cena spadnie do trzydziestu pięciu szylingów w ciągu godziny.
Na pięć minut przed otwarciem Sean zajął miejsce za mównicą. Gdy przemawiał do członków rady, Duff słuchał go ze wzrastającym podziwem. Gromkie zapewnienia i werbalne uniki zasiały pesymizm w sercach najwytrwalszych optymistów. Sean skończył i zszedł z mównicy nagrodzony ponurym milczeniem. Zabrzmiał dzwonek i na dole pojawili się pojedynczy i gromadzący się w małych grupkach maklerzy, wszyscy z nosami na kwintę.
- Sprzedaję CRC - rzucił na próbę któryś z nich.
Nikt nie kwapił się jednak do kupowania. Po dziesięciu minutach odnotowano pierwszą transakcję w cenie osiemdziesięciu pięciu szylingów, o sześć szylingów niżej od kursu zamknięcia w ubiegłym dniu. Duff pochylił się do Seana.
- Będziemy musieli sprzedać trochę naszych własnych akcji, żeby ich rozruszać, w przeciwnym razie wszyscy będą siedzieć jak kury na płocie.
- Dobrze - skinął głową Sean. - Odkupimy je potem za ćwierć ceny. Na razie zaczekajmy, aż dotrze wiadomość o Candy Deep.
Stało się to kilka minut przed dziesiątą. Reakcja była natychmiastowa. W ciągu jednej krótkiej chwili akcje CRC spadły do sześćdziesięciu szylingów. Spadły i zatrzymały się na tym poziomie, podlegając chaotycznym wahaniom w zależności od tego, czy górę brała nadzieja, czy zwątpienie.
- Musimy teraz włączyć się do sprzedaży - szepnął Duff. - Na rynku zostało mało akcji. Trzeba je im oddać, bo inaczej cena nie drgnie.
Sean poczuł, jak trzęsą mu się ręce. Zacisnął je kurczowo w kieszeniach. Duff również zdradzał oznaki zdenerwowania: drgał mu policzek i zapadły się lekko oczy. Gra szła o wysoką stawkę.
- Nie przesadź. Sprzedaj trzydzieści tysięcy.
Cena CRC ugięła się pod ciężarem, ale po chwili zatrzymała ponownie na poziomie czterdziestu pięciu szylingów. Do zamknięcia została jeszcze cała godzina i Sean skręcał się ze zdenerwowania. Czuł zimne plamy potu pod pachami.
- Sprzedaj kolejne trzydzieści tysięcy - polecił swemu maklerowi; nawet jemu samemu własny głos wydał się lekko świszczący. Zgasił cygaro w mosiężnej popielniczce do połowy wypełnionej niedopałkami. Nie musieli już dłużej udawać zatroskanych. Tym razem cena utknęła na wysokości czterdziestu szylingów, a sprzedaż kolejnych sześćdziesięciu tysięcy należących do nich akcji obniżyła ją zaledwie o kilka szylingów.
- Ktoś wykupuje - mruknął podenerwowany Sean.
- Na to wygląda - potwierdził Duff. - Założę się, że to ten cholerny Grek Efthyvoulos. Obawiam się, że będziemy musieli sprzedawać tak długo, aż się nimi udławi.
Zanim po raz ostatni ogłoszono notowania, Duff i Sean sprzedali trzy czwarte swego udziału w CRC. Cena wciąż stała uparcie na poziomie trzydziestu siedmiu szylingów i sześciu pensów - tak prowokująco blisko magicznej cyfry, której przekroczenie powinno spowodować masowy wypływ akcji Hradsky'ego na nie przygotowany rynek. Ale teraz nie mieli już prawie własnych akcji, żeby sprzedając je, obniżyć cenę o te ostatnie dwa i pół szylinga.
Sesję zamknięto. Sean i Duff siedzieli w swoich fotelach, roztrzęsieni i umordowani niczym zawodowi bokserzy po skończonej piętnastej rundzie. Sala powoli pustoszała, ale oni nie ruszali się z miejsc. Sean pochylił się i dotknął dłonią ramienia Duffa.
- Wszystko będzie dobrze - powiedział. - Jutro będzie lepiej. Popatrzyli na siebie, próbując dodać sobie wzajemnie odwagi i natchnąć optymizmem. W końcu obaj się uśmiechnęli.
- Chodź, idziemy do domu - powiedział Sean wstając z fotela. Wcześnie położył się spać. Chociaż wypruty z sił, długo nie mógł zasnąć, a kiedy w końcu mu się to udało, dręczyły go koszmary i budził się kilkakrotnie w ciągu nocy. Z ulgą patrzył w szarzejące o świcie okna, gdyż widok ten oznaczał koniec męki. Na śniadanie wypił filiżankę kawy i nie przełknął ani kęsa z podanego steku z jajkami - na myśl o nadchodzących wydarzeniach kompletnie zacisnął mu się żołądek. Duff także był ponury i wyglądał na zmęczonego; prawie nie odzywali się do siebie podczas posiłku i nie zamienili ani słowa w prowadzonym przez Mbejane powozie.
Budynek giełdy znowu otaczał tłum. Przecisnęli się jakoś i weszli do środka; kiedy zajęli miejsca na sali, Sean przyjrzał się twarzom innych członków rady. Na każdej z nich widać było te same oznaki niepokoju: podkrążone oczy i niespokojne tiki. Zobaczył ziewającego ostentacyjnie Jocka Heynsa i poczuł, że jego też ogarnia ziewanie. Uniósł rękę, żeby zasłonić usta, i zobaczył, że drży mu dłoń. Położył ją na poręczy fotela i trzymał nieruchomo. Siedzący po drugiej stronie sali Bonzo Barnes pochwycił jego spojrzenie i szybko odwrócił oczy, a potem również otworzył usta w mimowolnym ziewnięciu. Wszystkiemu winne było zdenerwowanie. W przyszłości Sean będzie oglądał tak samo nerwowo ziewających ludzi, czekających w okopach na świt i hasło do ataku na uzbrojonych po zęby Burów.
Duff pochylił się ku Seanowi, wyrywając go z zamyślenia.
- Sprzedajemy zaraz po otwarciu - powiedział. - Spróbujemy posiać trochę paniki. Zgadzasz się?
- Raz kozie śmierć - przytaknął Sean. Nie zniósłby drugiego takiego ranka. - Nie możemy od razu zaoferować akcji po prostu po trzydzieści dwa i pół szylinga i mieć tę sprawę za sobą? - zapytał.
Duff uśmiechnął się.
- Nie możemy tego zrobić. To byłoby zbyt oczywiste. Musimy sprzedawać za najwyższą możliwą do uzyskania cenę i czekać, aż kurs spadnie sam.
- Chyba masz rację. Zagramy teraz naszą kartą atutową. Rzucimy na rynek resztę akcji zaraz po otwarciu. Nie wyobrażam sobie, żeby kurs mógł się po czymś takim utrzymać.
Duff kiwnął głową. Dał znak czekającemu cierpliwie przy drzwiach maklerowi. Ten podszedł do nich.
- Sprzedaj sto tysięcy akcji CRC za najwyższą możliwą do uzyskania cenę - polecił mu Duff.
Facet zamrugał oczyma z wrażenia, ale zapisał posłusznie zlecenie w swoim notesie i zszedł niżej, na główną salę, gdzie gromadzili się już inni maklerzy. Do dzwonka zostało tylko kilka minut.
- Co będzie, jeśli to nie poskutkuje? - zapytał Sean. Ucisk w żołądku był tak silny, że robiło mu się niedobrze.
- Musi poskutkować... nie może nie poskutkować - szepnął Duff, tak jakby starał się przekonać również samego siebie. Ściskał palcami gałkę laski i przełykał nerwowo ślinę. Usiedli czekając na dzwonek. Kiedy w końcu zabrzmiał, Sean aż podskoczył z wrażenia. Żeby pokryć zakłopotanie, sięgnął do kieszeni po cygarnicę. Usłyszał podniesiony wysoko głos maklera: "Sprzedaję CRC", a potem stłumiony pomruk, kiedy zaczęto zawierać transakcje. Przez drzwi sali zobaczył zapisywane na tablicy pierwsze notowania. Trzydzieści siedem szylingów.
Zaciągnął się mocno cygarem i odchylił w fotelu, usiłując się odprężyć i nie zwracać uwagi na niespokojne stukanie palców Duffa o poręcz sąsiedniego fotela. Zapisujący kursy starł poprzednie cyfry i zapisał nowe. Trzydzieści sześć szylingów.
Sean wypuścił z ust długi obłok dymu.
- Spada - szepnął.
Duff zacisnął dłoń na poręczy z taką siłą, że pobielały mu palce. Trzydzieści pięć. Nareszcie zaklęta liczba. Sean usłyszał, jak Duff oddycha głośno, z ulgą.
- Teraz! Przypatrz się dobrze, jak to poleci, chłopcze. Włączą się banki. Szykuj się, chłopcze, szykuj się!
Trzydzieści cztery szylingi i sześć pensów, zapisał urzędnik.
- Muszą teraz wkroczyć - odezwał się ponownie Duff. - Przygotuj się, chłopcze, zaraz będziesz bogaty.
Salą główną wracał ich makler. Wszedł do gabinetu zarządu i zatrzymał się przed nimi.
- Udało mi się je sprzedać, sir. Sean wyprostował się.
- Tak szybko? - zapytał.
- Tak, sir, trzy duże transakcje i pozbyłem się ich wszystkich. Niestety cena przy ostatniej sprzedaży wynosiła już tylko trzydzieści cztery i sześć.
Sean zerknął z powrotem na tablicę. Wciąż widniała tam ta sama liczba.
- Duff, coś tutaj nie gra. Dlaczego nie wkroczyły dotąd banki?
- Zmusimy je, żeby zaczęły sprzedawać - rzucił chrapliwym głosem Duff. - Zmusimy tych sukinsynów! - Uniósł się w fotelu. - Sprzedaj następne sto tysięcy za trzydzieści szylingów - polecił maklerowi. Urzędnikowi opadła szczęka ze zdumienia. - Pospiesz się, człowieku, słyszysz, co mówię? Na co czekasz?
Makler cofnął się przed Duffem, a potem okręcił na pięcie i wybiegł z sali.
- Duff, na litość boską! - zawołał Sean, łapiąc Charleywooda za ramię. - Oszalałeś?
- Zmusimy ich - wymamrotał Duff. - Muszą zacząć sprzedawać.
- Nie mamy już żadnych stu tysięcy akcji. - Sean skoczył z fotela. - Idę go powstrzymać. - Przebiegł przez salę, ale zanim dotarł do drzwi, na tablicy ukazała się nowa cena: "trzydzieści szylingów". Przepchawszy się przez zatłoczoną salę, dopadł maklera.
- Nie sprzedawaj ani jednej akcji więcej - szepnął mu. Facet zrobił zdziwioną miną.
- Już nie mam ani jednej, sir.
- Całe sto tysięcy sprzedałeś? - W głosie Seana zabrzmiał strach pomieszany z niedowierzaniem.
- Tak, sir, ktoś wykupił wszystkie za jednym zamachem.
Sean ruszył półprzytomny z powrotem. Opadł na fotel obok Duffa.
- Już sprzedał - powiedział, sam w to nie wierząc.
- Zmusimy ich, zmusimy sukinsynów - mruknął ponownie Duff i Sean odwrócił się do niego zaniepokojony. Czoło Duffa zroszone było potem, oczy rzucały jasne błyski.
- Duff, na litość boską - szepnął do niego. - Uspokój się, człowieku.
Zdawał sobie sprawę, że wszyscy ich obserwują. Wlepione w nich oczy wydawały się nienaturalnie duże, niczym oglądane przez teleskop, a szmer głosów odbijał się dziwnym echem w uszach Seana. Poczuł zawrót głowy: wszystko zdawało się poruszać w zwolnionym tempie, tak jak w złym śnie. Spojrzał w dół. Naprzeciw wciąż tkwiła wypisana kredą trzydziestka. Co robią banki? Dlaczego nie sprzedają?
- Zmusimy ich, zmusimy sukinsynów! - powtórzył Duff. Sean chciał coś powiedzieć, ale nie mógł wykrztusić z siebie ani słowa. Spojrzał ponownie w dół i zrozumiał, że spełnia się jego zły sen. Przez hall szli w stronę sali członkowskiej Max i Hradsky. Ludzie tłoczyli się wokół nich, a Hradsky uśmiechał się, unosząc w górę ręce, jakby chciał opędzić się od ich pytań. Weszli na salę i Hradsky skierował się w stronę stojącego przy kominku fotela. Zagłębił się w nim, wysuwając do przodu ramiona, a jego kamizelka zmarszczyła się, opinając szczelnie wystający brzuch. Wciąż się uśmiechał i Sean pomyślał, że ten uśmiech jest jedną z najbardziej irytujących rzeczy, jakie w życiu oglądał. Wpatrywał się weń zafascynowany, aż ciarki chodziły mu po grzbiecie. Duff siedział również cichy i oszołomiony. Max powiedział coś szybko do swojego pryncypała i podszedł do Seana i Duffa.
- Panowie, makler poinformował nas właśnie, że sprzedaliście panu Hradsky'emu pięćset tysięcy akcji CRC po średniej cenie trzydziestu sześciu szylingów. - Max opuścił ze smutkiem powieki, dotykając rzęsami policzków. - Zapewne wiecie, panowie, że CRC wypuściło łącznie milion akcji. W ciągu ostatnich dwu dni panu Hradsky'emu udało się zakupić siedemdziesiąt pięć tysięcy... poza tymi, które sprzedaliście mu wy, panowie. Dzięki temu posiada teraz prawie sześćset tysięcy akcji. Z prostego rachunku wynika, że sprzedaliście akcje, które nie istnieją. Zdaniem pana Hradsky'ego, napotkacie, panowie, pewne trudności w dotrzymaniu warunków umowy.
Sean i Duff nie odrywali od niego oczu. Max skończył to, co miał do powiedzenia i zabierał się z powrotem.
- A banki? - zapytał Duff. - Dlaczego banki nie zaczęły sprzedawać?
Max uśmiechnął się z politowaniem.
- W dniu, w którym przybyliśmy do Port Natalu, pan Hradsky przekazał ze swoich tamtejszych rachunków odpowiednie fundusze, żeby zlikwidować długi, które zaciągnął w Johannesburgu. Wysłałem wam ten telegram i natychmiast ruszyliśmy w drogę powrotną. Przyjechaliśmy godzinę temu.
- Okłamałeś nas! Wystawiłeś nas do wiatru! Max pochylił głowę.
- Panie Charleywood, nie zamierzam dyskutować na temat uczciwości z człowiekiem, który nie rozumie znaczenia tego słowa - powiedział i oddalił się, żeby zająć miejsce u boku Hradsky'ego. Słyszeli go wszyscy obecni i podczas gdy fortuna Seana i Duffa legła w gruzach, na dole zaczęła się walka o kupno akcji CRC. W ciągu pięciu minut kurs przekroczył dziewięćdziesiąt szylingów i wciąż piął się w górę. Kiedy doszedł setki, Sean dotknął ramienia Duffa.
- Chodźmy - powiedział. Wstali razem i ruszyli w stronę drzwi.
- Tak, panie Charleywood - odezwał się Hradsky, kiedy mijali jego fotel - nie można bez przerwy wygrywać. - Wypowiedział całą kwestię dość gładko, zaciął się tylko lekko na "p" - ale ten dźwięk zawsze sprawiał trudność Normanowi Hradsky'emu.
Duff zatrzymał się, spojrzał mu prosto w twarz i otworzył usta, żeby się odciąć. Poruszał przez chwilę bezradnie wargami, szukając odpowiednich słów - i nie znalazł żadnych. Opadły mu ramiona, potrząsnął głową i odwrócił się. Idąc potknął się o wystającą klepkę. Sean wziął go pod ramię i przeprowadził przez trajkoczący tłum. Nikt nie zwracał na nich najmniejszej uwagi. Poszturchiwani i popychani wydostali się na zewnątrz. Sean dał znak Mbejane, żeby podjechał bliżej. Wsiedli do powozu i wrócili do Xanadu.
Weszli do salonu.
- Daj mi się czegoś napić, Sean.
Twarz Duffa była szara i wymięta. Sean nalał dwa duże kieliszki brandy i podał jeden z nich Duffowi. Ten wypił i usiadł, wlepiając oczy w pusty kieliszek.
- Przepraszam cię, straciłem głowę. Myślałem, że będziemy w stanie odkupić te akcje za grosze, kiedy tylko banki zaczną wyprzedaż.
- To nie ma znaczenia - odparł zmęczonym głosem Sean. - Byliśmy bankrutami i bez tego. Chryste! Ale nas zrobili na szaro!
- Nie mogliśmy tego przewidzieć. To było tak diabelsko sprytne. Nie mogliśmy się domyślić, prawda, Sean? - próbował się usprawiedliwić Duff.
Sean zdjął buty i rozluźnił kołnierzyk.
- Tamtej nocy przy hałdzie... dałbym głowę, że Max mówi prawdę. - Odchylił się do tyłu w fotelu i zakołysał kieliszkiem. - Chryste! Nieźle się musieli z nas śmiać, patrząc, jak sami zaciskamy sobie pętlę na szyi.
- Ale przecież nie jesteśmy kompletnymi bankrutami, prawda, Sean? - zapytał błagalnym głosem Duff, prosząc choćby o cień nadziei. - Wyjdziemy z tego? Wierzysz chyba, że nam się uda? Zaoszczędzimy dosyć, żeby zacząć od nowa. Odbudujemy to, cośmy stracili, no powiedz, Sean.
- Jasne - odparł, śmiejąc się brutalnie. - Ty będziesz czyścił spluwaczki Pod Jasnymi Aniołami, a ja zatrudnię się jako pianista w Operze.
- Ale... ale... coś nam przecież zostało. Choćby parę tysięcy. Możemy sprzedać ten dom.
- Nie rób sobie złudzeń, Duff, ten dom należy do Hradsky'ego. Wszystko należy do niego. - Sean wychylił do dna swój kieliszek. Wstał szybko i podszedł do barku. - Zaraz ci to wyjaśnię. Jesteśmy winni Hradsky'emu sto tysięcy nie istniejących akcji. Żeby je oddać, musimy je najpierw u niego kupić: to jedyna droga. A on może wyznaczyć dowolną cenę. Jesteśmy bankrutami, Duff, wiesz, co to znaczy? Jesteśmy zrujnowani!
Sean napełnił kieliszek, wylewając trochę brandy na blat.
- Wypij zdrowie Hradsky'ego, to teraz jego alkohol. - Zatoczył ręką po pokoju, wskazując kosztowne meble i ciężkie zasłony. - Nasyć po raz ostatni oczy tym widokiem. Jutro zjawi się tutaj szeryf, żeby przystawić swoje pieczęcie; a potem wszystko przejdzie z mocy prawa w ręce pana Normana Hradsky'ego. - Sean ruszył z powrotem w stronę fotela i nagle się zatrzymał.
- Z mocy prawa... - powtórzył cicho - tak się zastanawiam... może to rzeczywiście jakieś wyjście.
Duff wyprostował się z nadzieją.
- Masz jakiś pomysł? Sean skinął głową.
- Powiedzmy, pół pomysłu. Posłuchaj, Duff, czy gdyby udało mi się ocalić nędzne parę tysięcy, zgodziłbyś się stąd wynieść?
- Dokąd? Dokąd chcesz wyruszyć?
- Podążaliśmy na północ, kiedy zaczęliśmy wspólną podróż. To tak samo dobry kierunek jak każdy inny. Słyszałem, że po drugiej stronie Limpopo czeka na chętnych kość słoniowa i złoto.
- Ale dlaczego nie możemy tutaj zostać? Moglibyśmy zacząć grać na giełdzie - rzucił niepewnie, prawie lękliwie Duff.
- Do diabła, jesteśmy tutaj skończeni. Inaczej wygląda gra na giełdzie, kiedy to ty płacisz skrzypkowi i ustalasz ton, a inaczej, gdy masz w ręku nędzne parę tysięcy i walczysz o ochłapy ze stołu Hradsky'ego. Wyrwijmy się stąd i zacznijmy od nowa. Pojedziemy na północ, zapolujemy na słonie i rozejrzymy się za nową żyłą złota. Zabierzemy ze sobą parę wozów i znowu uśmiechnie się do nas fortuna. Założę się, że już zapomniałeś, jak to jest, kiedy człowiek siedzi w siodle i trzyma w ręku strzelbę, kiedy czuje na twarzy powiew wiatru i wie, że w promieniu pięciuset mil nie ma żadnej kurwy ani maklera.
- Ale to oznacza porzucenie wszystkiego, co stworzyliśmy tutaj ciężką pracą - jęknął Duff.
- Słodki Jezu, człowieku, jesteś ślepy, czy po prostu głupi jak but? - napadł na niego Sean. - Nic nie należy tutaj do ciebie. Jak możesz porzucić coś, czego nie jesteś właścicielem? Jadę do Hradsky'ego i spróbuję dobić z nim targu. Jedziesz ze mną?
Duff spojrzał na niego nie widzącymi oczyma. Potrząsnął głową. Dotarło do niego w końcu, w jakiej znaleźli się sytuacji, i wpadł w coś w rodzaju letargu. Z wysokiego konia boleśnie się spada.
- W porządku - powiedział Sean. - Zaczekaj na mnie tutaj. Apartament Hradsky'ego wypełniał roześmiany, gadatliwy tłum.
W większości obecnych Sean rozpoznał pochlebców, którzy jeszcze niedawno kręcili się wokół tronów, na których zasiadali on i Duff. Król umarł, niech żyje król! Zobaczyli go stojącego w progu i nagle umilkł śmiech i głośne rozmowy. Ujrzał, jak Max zbliża się dwoma szybkimi krokami do biurka, otwiera szufladę, zagłębia w niej rękę i zastyga w tej pozycji, wpatrzony w niego. Dworzanie jeden po drugim chwycili kapelusze i laski i pospiesznie wynieśli się z pokoju. Niektórzy z nich mijając Seana, mamrotali z zakłopotaniem słowa powitania. Po chwili w całym pokoju zostały tylko trzy osoby: stojący spokojnie w progu Sean, sterczący przy biurku z ręką na pistolecie Max i siedzący w fotelu obok kominka Hradsky. Ten ostatni utkwił w Seanie swoje żółte, na pół zmrużone oczy.
- Nie masz zamiaru zaprosić mnie do środka? - zapytał Sean. Max rzucił szybko okiem na Hradsky'ego. Ten skinął ledwie dostrzegalnie głową.
- Proszę, niech pan wejdzie, panie Courteney. Sean zamknął za sobą drzwi.
- Nie będzie ci potrzebna broń, Max, gra jest skończona.
- A jej wynik jest korzystny dla nas, nieprawdaż, panie Courteney?
Sean kiwnął głową.
- Zgadza się, wygraliście. Gotowi jesteśmy oddać wam wszystkie nasze akcje CRC.
Max potrząsnął ze smutkiem głową.
- Obawiam się, że nie będzie to takie proste. Sprzedaliście nam, Panowie, ściśle określoną liczbę akcji i będziemy się domagali dostarczenia nam wszystkich.
- A w jaki sposób, waszym zdaniem, mamy je zdobyć? - zapytał Sean.
- Możecie je kupić na giełdzie.
- Od was?
Max wzruszył ramionami i nic nie odpowiedział.
- Macie więc zamiar poderżnąć nam gardła, prawda?
- Ujął to pan bardzo poetycznie.
- Rozważyliście, jakie będą konsekwencje doprowadzenia nas do bankructwa?
- Przyznam szczerze, że to nas wcale nie interesuje. Sean uśmiechnął się.
- To nie było zbyt miłe, Max, ale ja staram się wejść w waszą sytuację. Wystawienie polecenia konfiskaty, spotkania wierzycieli... możecie być spokojni, że wyznaczony z urzędu likwidator będzie członkiem Volksraadu albo jego krewnym. Będziemy wodzić się po sądach, dojdzie do wymuszonej sprzedaży akcji i trzeba będzie płacić koszty. Znający się na rzeczy likwidator zdoła to przeciągnąć do trzech, czterech lat i przez cały czas będzie pobierał wysoką prowizję. Czy pomyślałeś o tym, Max?
Zwężające się źrenice Żyda świadczyły, że nie, nie pomyślał. Spojrzał na Hradsky'ego oczyma, z których wyzierała bezradność, i Sean widząc to, poczuł się trochę lepiej.
- Moja propozycja brzmi następująco - powiedział. - Pozwolicie nam zabrać dziesięć tysięcy, nasze konie i osobisty dobytek. Oddamy wam w zamian resztę. Akcje, rachunki bankowe, nieruchomości, wszystko. Z pewnością nie zdołacie wyciągnąć z tego więcej, doprowadzając nas do bankructwa.
Hradsky dał Maxowi znak w ich prywatnym kodzie.
- Zechce pan poczekać na zewnątrz, podczas gdy my zastanowimy się nad pańską propozycją - poprosił Max.
- Zejdę do baru i czegoś się napiję - powiedział Sean. Wyciągnął zegarek z kieszeni marynarki i sprawdził czas. - Czy dwadzieścia minut wystarczy?
- Z pewnością nie potrwa to tak długo, panie Courteney. Sean nie miał się z kim napić, choć wcale nie szukał samotności.
Na jego statku powiewała czarna flaga i musiał zająć samotne miejsce przy nabrzeżu. Inne statki omijały go szerokim łukiem. Nikt nie spoglądał w jego stronę, a tematy toczących się wokół rozmów były dobrane w ten sposób, by nie mógł się do nich włączyć. Czekając, aż minie dwadzieścia minut, próbował sobie wyobrazić, jak zareagowaliby jego niedawni przyjaciele, gdyby poprosił ich o pożyczkę. To pomogło mu znieść afront, ale wciąż czuł, jak jątrzy się w nim uraza. Spojrzał ponownie na zegarek. Dwadzieścia minut minęło. Wstał i ruszył wzdłuż kontuaru ku drzwiom. Widząc, że się zbliża, Jock i Trevor Heynsowie natychmiast obrócili się do niego plecami i z wielkim zainteresowaniem przyglądali się rzędom stojących za barem butelek. Sean zatrzymał się na wysokości Jocka i chrząknął z szacunkiem.
- Mógłbyś mi poświęcić chwilę? Jock odwrócił się powoli.
- A to ty, Sean. Słucham, o co chodzi?
- Duff i ja wyjeżdżamy z Randu. Chciałbym ci coś ofiarować, coś, dzięki czemu będziesz o nas pamiętał. Wiem, że Duffowi też bardzo na tym zależy.
Jock oblał się rumieńcem.
- To naprawdę niepotrzebne - powiedział i chciał odwrócić się z powrotem do baru.
- Proszę cię, Jock.
- No dobrze już - odparł lekko poirytowanym głosem Heyns. - Co to jest?
- To - powiedział Sean i dał krok do przodu, zadając potężne uderzenie. Wielki i zaczerwieniony od whisky nochal Jocka stanowił wymarzony cel. Nie był to najlepszy cios Seana - dawno już nie trenował - ale wystarczył, żeby Jock wywinął wspaniałego kozła i wylądował po drugiej stronie baru. Sean podniósł roztargnionym ruchem szklankę Jocka i wylał jej zawartość na głowę Trevora.
- Następnym razem kiedy mnie zobaczycie, macie się uśmiechnąć i powiedzieć "dzień dobry" - powiedział. - A do tego czasu zachowujcie się grzecznie.
Wchodząc po schodach do apartamentu Hradsky'ego, był w znacznie lepszym humorze. Czekali już na niego.
- Powiedz, coście uradzili, Max? - zapytał, szczerząc zęby w uśmiechu.
- Pan Hradsky z właściwą sobie wielkodusznością...
- Ile? - przerwał mu ostro Sean.
- Pan Hradsky pozwala wam zabrać półtora tysiąca funtów oraz osobisty dobytek. W zamian za to musicie obiecać, że w ciągu najbliższych trzech lat nie założycie ani nie wejdziecie do żadnej firmy działającej na terenie Witwatersrandu.
- To i tak zbyt krótki okres - stwierdził Sean. - Zróbcie z tego dwa tysiące i umowa stoi.
- Nasza oferta nie podlega dyskusji.
Sean spostrzegł, że Max nie żartuje. Hradsky nie musiał się targować; to było ultimatum.
- W porządku, przyjmuję.
- Pan Hradsky posłał po swojego adwokata, żeby sporządzić umowę na piśmie. Może pan chwilkę zaczekać, panie Courteney?
- Ależ oczywiście, Max. Powinieneś wiedzieć, że mam teraz mnóstwo wolnego czasu.

31. Sean odnalazł Duffa w fotelu w salonie, tam gdzie zostawił go wychodząc z domu. Zaciśnięta w jego dłoni butelka była pusta, a Duff nieprzytomny. Poplamił alkoholem kamizelkę i miał rozpięte trzy guziki. Gdy tak leżał w wielkim fotelu, jego ciało wydawało się jakby skurczone, a zwisające nad czołem loki łagodziły surowy wyraz twarzy. Sean rozprostował palce zaciśnięte na szyjce butelki i Duff poruszył się niespokojnie, mrucząc i kręcąc głową.
- Mali chłopcy muszą już iść do łóżka - powiedział Sean. Uniósł go z fotela i przewiesił sobie przez ramię.
Duff wypuścił z siebie potężnego pawia.
- No i dobrze, pokaż Hradsky'emu, co myślisz o jego cholernym dywanie - zachęcił go Sean. - Ulżyj sobie jeszcze raz, na zdrowie, nie poplam mi tylko butów.
Duff spełnił posłusznie jego prośbę i Sean chichocząc wniósł go po schodach. Zatrzymał się na górze i stojąc z przewieszonym przez ramię Duffem próbował przeanalizować swoje uczucia. Do diabła, czuł się szczęśliwy. To było naprawdę zabawne w obliczu takiej klęski. Dziwiąc się samemu sobie, ruszył korytarzem w stronę sypialni Duffa. Rzucił go na łóżko, rozebrał i okrył kocami, a potem przyniósł z łazienki emaliowaną miskę i postawił obok łóżka.
- Może będzie ci potrzebna. Śpij dobrze. Jutro czeka nas długa droga.
Zatrzymał się ponownie u szczytu marmurowych schodów i spojrzał na wspaniały hall. Zostawiał to wszystko i naprawdę nie było się z czego cieszyć. Roześmiał się głośno. Może dlatego, że przed chwilą jeszcze groziła mu kompletna zagłada, a on w ostatnim momencie zamienił ją na coś lepszego: uniknąwszy najgorszego, przekształcił klęskę w zwycięstwo. Żałosne małe zwycięstwo, zgoda, ale nie znaleźli się przynajmniej w gorszej sytuacji niż wtedy, kiedy przybyli do Witwatersrandu. Czy stąd właśnie brało się wypełniające go zadowolenie? Po chwili zastanowienia uznał, że nie tylko. Czuł się w jakiś dziwny sposób wyzwolony. To był ten drugi powód. Jechać prosto przed siebie: na północ, na spotkanie nowej przygody. Powoli ogarniał go dreszcz podniecenia.
- Żadnej kurwy ani maklera w promieniu pięciuset mil - powtórzył głośno i uśmiechnął się. Nie próbował już dokładnie analizować wypełniających go uczuć. Emocje są tak diabelnie nieuchwytne; kiedy się je w końcu osaczy, zmieniają kształt i przygotowana dla nich siatka słów okazuje się nieprzydatna. Pozwolił, by go pochłaniały, czując, jak dreszcz radości przenika całe jego ciało. Zbiegł po schodach i kuchennymi drzwiami wypadł na podwórko przy stajni.
- Mbejane! - zawołał. - Gdzie jesteś, do diabła?
W kwaterach dla służby rozległ się łoskot przewracanego stołka. Drzwi do jednego z pomieszczeń otwarły się na oścież.
- Co się stało, Nkosi? - Nagłość, z jaką pojawił się Sean, zaniepokoiła Zulusa.
- Wymień mi sześć naszych najlepszych koni. Mbejane wymienił je, nie próbując ukryć zaciekawienia.
- Czy wszystkie są odporne na naganę19?
- Wszystkie, Nkosi.
- To dobrze. Mają być gotowe jutro przed świtem. Dwa osiodłane, pozostałe pod juki.
Twarz Mbejane rozjaśniła się w uśmiechu.
- Czy to możliwe, Nkosi, byśmy wybierali się na polowanie?
- Całkiem możliwe - zgodził się Sean.
- Na jak długo, Nkosi?
- Jak długo trwa całe życie? Pożegnaj się ze wszystkimi kobietami i zabierz kaross i dzidy. Zobaczymy, dokąd poprowadzą nas drogi.
Sean wrócił do sypialni. Spakowanie się zajęło mu pół godziny. Powoli rósł pośrodku pokoju stos zbytecznych ubrań; te, które zachował, mogą zająć tylko połowę juków przeznaczonych na jednego konia. Upchnął wszystko w dwóch skórzanych walizkach. W jednej z szaf odnalazł wciśnięty głęboko kożuszek i rzucił go na krzesło razem ze skórzanymi bryczesami i powyginanym kapeluszem - aby leżały przygotowane na jutro rano. Zszedł na dół do gabinetu i przeprowadził selekcję broni, ignorując wymyślne dubeltówki i sztucery o nietypowym kalibrze. Zabrał dwie strzelby i cztery mannlichery.
A potem pojechał do Candy, żeby się pożegnać. Była w swoim Prywatnym apartamencie, ale wyjrzała szybko, słysząc jego pukanie.
- Wiesz już? - zapytał ją.
- Tak, wie o tym całe miasto. Och, Sean, tak mi przykro... Proszę cię, wejdź. - Otworzyła szeroko drzwi. - Co z Duffem?
- Dojdzie do siebie. W tej chwili urżnął się w trupa i śpi.
- Pójdę do niego - powiedziała. - Będzie mnie teraz potrzebował.
Zamiast odpowiedzi Sean uniósł brew i popatrzył jej prosto w oczy. Spuściła wzrok.
- Nie, chyba masz rację. Może później, kiedy ochłonie po pierwszym szoku. - Spojrzała na Seana i uśmiechnęła się. - Przypuszczam, że masz ochotę się napić. Dla ciebie to także musiało być straszne. - Ruszyła w stronę barku. Miała na sobie błękitną nocną koszulę, która przylegała ciasno do bioder i nie zasłaniała do końca jej krągłych piersi. Nalała brandy do kieliszka i podała mu. Sean nie spuszczał jej z oczu. Jest naprawdę urocza, pomyślał.
- Za nasze ponowne spotkanie - powiedział unosząc w górę kieliszek.
Otworzyła szeroko swoje niebieskie oczy.
- Nie rozumiem. Dlaczego to mówisz?
- Wyjeżdżamy, Candy, jutro z samego rana.
- Chyba żartujesz, Sean? - zapytała, ale po chwili zorientowała się, że mówi serio. Po tym, co usłyszała, nie mieli sobie dużo więcej do powiedzenia. Wypił do dna swój kieliszek, zamienili parę słów i pocałował ją na pożegnanie.
- Postaraj się być szczęśliwa - powiedział.
- Spróbuję. Wracaj szybko.
- Tylko jeżeli obiecasz, że się ze mną ożenisz - wyrzekł z uśmiechem, a ona chwyciła go za brodę i wytargała.
- Wynoś się stąd... zanim złapię cię za słowo.
Wyszedł szybko, bo widział, że w kącikach jej oczu zbierają się łzy, a on nie chciał patrzeć, jak płacze.
Następnego ranka przed świtem Duff spakował pod czujnym okiem Seana swoje rzeczy. Posłusznie, jakby pod wpływem hipnozy, wykonywał wszystkie polecenia i odpowiadał na pytania Seana. Z własnej inicjatywy nie mówił nic, zasklepiony w pancerzu milczenia. Kiedy skończył, Sean kazał mu zanieść swoje torby na podwórko, gdzie w chłodnym mroku czekały na nich konie. Obok nich kryły się w ciemnościach cztery sylwetki i Sean zatrzymał się na ich widok.
- Mbejane - zawołał. - Co za ludzie są razem z tobą? Postąpili kilka kroków naprzód, wchodząc w krąg padającego od drzwi światła i Sean zachichotał.
- Hlubi, z wielkim brzuchem! Nonga! To ty, Kandhla?
Ludzie, którzy pracowali z nim ramię w ramię w rowach Candy Deep, ludzie, których łopaty stworzyły jego bogactwo i których włócznie obroniły go przed pierwszymi grabieżcami. Szczęśliwi, że ich poznaje, bo od tego czasu minęło już przecież kilka lat, tłoczyli się wokół niego i uśmiechali od ucha do ucha błyskając białymi zębami, jak potrafią tylko Zulusi.
- Co przywiodło tutaj trzech takich jak wy rzezimieszków o tak wczesnej porze? - zapytał Sean.
- Usłyszeliśmy, Nkosi, o szykującej się wyprawie - odpowiedział w ich imieniu Hlubi - i zaczęły nas palić stopy. Usłyszeliśmy o polowaniu i nie mogliśmy zasnąć.
- Nie ma pieniędzy na zapłatę - oznajmił szorstkim tonem Sean. Chciał pokryć nagłą falę sympatii, jaką do nich poczuł.
- A kto tu mówi o zapłacie? - odparł z godnością Hlubi. Sean skinął głową. Takiej właśnie odpowiedzi oczekiwał. Odchrząknął.
- Pójdziecie ze mną nawet, kiedy wam powiem, że ciąży na mnie tagathi? - użył zuluskiego słowa oznaczającego klątwę. - Pójdziecie wiedząc, że zostawiam za sobą trupy i smutek?
- Nkosi - odpowiedział poważnym tonem Hlubi - tam gdzie poluje lew, zawsze musi ktoś zginąć. A mimo to starcza pożywienia dla tych, którzy idą jego śladem.
- Słyszę gderanie starych kobiet przy tykwie z piwem - zauważył oschle Mbejane. - Nie ma o czym gadać. Konie zaczynają się niepokoić.
Ruszyli aleją pomiędzy drzewkami jacarandy i wystrzyżonymi szerokimi trawnikami. Za sobą zostawiali szary, spowity w mroku pałacyk. Skręcili na drogę do Pretorii, wjechali na szczyt wzniesienia i zatrzymali konie. Sean i Duff obejrzeli się do tyłu. Z porannej wypełniającej dolinę mgiełki wystawały górnicze wieże. Patrzyli, jak przy akompaniamencie ponurego wycia syren mgła zamienia się w złoto pod dotykiem słońca.
- Nie moglibyśmy zostać tutaj jeszcze choćby przez tydzień? Może udałoby się coś załatwić? - zapytał cicho Duff.
Sean siedział w milczeniu w siodle, wpatrzony w złotą mgłę. Była piękna. Spowijała pokaleczoną ziemię i młyny - stanowiła najlepszą zasłonę dla tego złego, chciwego miasta. Obrócił konia w stronę Pretorii i uderzył go po karku luźnymi końcami cugli.


III

PUSZCZA

1. W Pretorii spędzili pięć dni - tyle zajęło im kupno wozów i ich załadowanie. Rankiem szóstego dnia wyjechali z miasta, kierując się na północ Drogą Myśliwych. Wozy prowadzili Zulusi oraz tuzin nowych służących wynajętych przez Seana. Kolumnie towarzyszyła banda białych i czarnych wyrostków i bezpańskich psów; mijani mężczyźni życzyli im powodzenia, a siedzące na werandach kobiety machały ręką na pożegnanie. A potem miasto zostało za nimi; znaleźli się pośrodku veldu i tylko najbardziej wytrwałe kundle ciągnęły dalej ich śladem.
Ujechali piętnaście mil i kiedy przy brzegu małego strumienia rozbili na noc obóz, Seana bolały plecy i nogi po dniu spędzonym w siodle - pierwszym od pięciu lat. Wypili trochę brandy i zjedli upieczone w żarze steki, a potem pozwolili wypalić się ognisku, siedząc i wpatrując się w ciemność. Niebo było niczym zasłona, w którą ktoś wystrzelił ładunek drobnego śrutu - przez powstałe w ten sposób dziury padało światło gwiazd. Służący brzęczeli jak w ulu, a dalej, poza kręgiem światła, słychać było smętne zawodzenie szakala. Wcześnie wdrapali się do wozu mieszkalnego, a szorstki dotyk koca i twardy, wypchany słomą materac nie przeszkodziły bynajmniej Seanowi, przyzwyczajonemu do jedwabnych prześcieradeł, szybko zapaść w sen.
Nazajutrz wyruszyli wczesnym rankiem i pokonali dwadzieścia mil do zapadnięcia zmroku. Następnego dnia kolejne dwadzieścia. Pośpiech i ciągłe dążenie naprzód - tego właśnie nauczył się Sean w Witwatersrandzie, tam droga była każda minuta, a strata jednego dnia równała się katastrofie. Ciężko było się pozbyć tych nawyków i Sean pędził karawanę na północ z tą samą zaciekłością, z jaką poganiał górników wyrąbujących nowy chodnik w Candy Deep.
- Czy mamy się z kimś spotkać, Nkosi? - zapytał go Mbejane któregoś ranka, kiedy jak zwykle zaprzęgali o świcie woły.
- Nie. Dlaczego pytasz?
- Jeśli człowiek pędzi do przodu, to coś na ogół go do tego skłania. Próbuję zgadnąć, jaki jest powód naszego pośpiechu.
- Powód jest taki... - zaczął Sean i urwał. Rozejrzał się szybko wokół siebie, jakby spodziewał się tam znaleźć odpowiedź, a potem odchrząknął i podrapał się w nos -... że chcę rozbić obóz na godzinę przed porą największych upałów - dokończył i podszedł do swego konia.
Tego dnia wypuścili się razem z Duffem o milę albo dwie przed karawanę, a potem Sean nie miał ochoty trzymać się szlaku ani jechać z powrotem.
- Podjedźmy do tego kopje20 - zaproponował. - Możemy zostawić konie na dole i wdrapać się na szczyt.
- Po co? - zapytał Duff.
- Dla samej przyjemności. Ruszaj.
Podjechali do wzgórza, spętali konie i ruszyli stromym zboczem w górę, omijając leżące głazy i splątane korzenie drzew. Spoceni i zdyszani dotarli na szczyt i znaleźli ocieniony skalny występ, gdzie można było usiąść. Sean poczęstował Duffa cygarem i paląc przyglądali się krajobrazowi, który rozpościerał się przed nimi jak mapa.
Porośnięty trawą płaskowyż przechodził tutaj w zalesiony, pagórkowaty busz. Na płaskiej jak pszeniczne pole sawannie wyrastały tu i ówdzie strome pagórki albo kępy wysokich drzew. Ze szczytu kopje, gdzie siedzieli, widać było koryta podziemnych rzek - rosnące nad nimi drzewa były wyższe i bardziej zielone. Cała reszta miała kolor Afryki - kolor brązowy o tysiącu różnych odcieni. Bladobrązowa trawa na czerwonobrązowej ziemi, z której wyrastały poskręcane, czekoladowobrązowe pnie obsypane masą brązowych liści. Między drzewami i na zboczach nagich brązowych wzgórz błyskały nieokreślonymi odcieniami brązu grzbiety pasących się gazeli - a dalej, aż po odległy horyzont, rozpościerał się niespiesznie rozległy brązowy ląd, nie tknięty ludzką stopą, spokojny i dostojny w swoim bogactwie.
- Czuję się taki mały, ale jednocześnie bezpieczny... tak jakbym nie musiał się bać, że ktoś mnie tu zauważy - wyznał Duff i roześmiał się z zażenowaniem.
- Wiem, co masz na myśli - odparł Sean. Dostrzegł, że po raz pierwszy, odkąd opuścili Witwatersrand, z twarzy Duffa Zniknęło napięcie. Uśmiechnęli się do siebie i oparli o wiszącą nad nimi skałę. Widzieli swoje wozy ustawione w ciasnym kręgu obozu i wyprzężone, pasące się woły. Słońce zachodziło i coraz bardziej wydłużały się biegnące po ziemi cienie. Sean i Duff zeszli w końcu ze wzgórza i odnaleźli konie. Tej nocy dłużej niż dotychczas siedzieli przy ognisku i chociaż mało się do siebie odzywali, czuli, że na nowo połączyło ich stare uczucie. Odkryli nową żyłę złota wypełnioną samorodkami czasu i przestrzeni. Tych dwu skarbów było wokół nich więcej, niż potrzebował człowiek w tuzinie kolejnych wcieleń. Przestrzeń, w której mogli się poruszać, jeździć konno i strzelać; bezkres zalany słonecznym światłem, wypełniony wiatrem, trawą i drzewami, zbyt wielki, by mogli go wypełnić sobą. I czas. To tutaj właśnie się zaczynał: w odmętach leniwej rzeki, toczącej wody, lecz niezmiennej w ruchu; możesz czerpać z niej, ile chcesz, i wciąż jest pełna. Czas odmierzany porami roku, które go jednak nie ograniczają, bo lato, ustępujące teraz miejsca jesieni, jest tym samym latem, które nastało przed tysiącem lat i nastanie po kolejnym tysiącu. Kiedy miało się wokół siebie tyle czasu i przestrzeni, daremne były wszystkie pragnienia.
Od tej chwili ich życie potoczyło się w powolnym rytmie obracających się kół wozu. Sean, dotychczas wpatrujący się prosto przed siebie, tam gdzie prowadził szlak, teraz zaczął oglądać się na boki. Każdego ranka wypuszczali się razem z Duffem przed karawanę i włóczyli po buszu. Czasami spędzali cały dzień płucząc piasek w strumieniu, kiedy indziej wypatrywali pierwszych śladów słoni, ale najczęściej po prostu rozmawiali ze sobą bądź podkradali się pod stada zwierzyny, która z dnia na dzień stawała się coraz bardziej liczna. Udawało im się upolować dosyć, żeby nakarmić siebie, służbę i psy, idące za nimi od Pretorii. Minęli małą burską osadę Pietersburg, a potem na horyzoncie zamajaczyły strome, pociemniałe od tropikalnej puszczy zbocza i wysokie skalne urwiska Zoutpansbergu. Tutaj, u podnóża gór, zatrzymali się na tydzień w Louis Trichardt, najdalej na północ wysuniętej osadzie białego człowieka.
W miasteczku rozmawiali z ludźmi, którzy polowali na północnych stokach gór i po drugiej stronie Limpopo. Byli to małomówni Burowie z poplamionymi tytoniem brodami - wysocy mężczyźni o oczach, z których bił spokój buszu. W dźwięku ich uprzejmej, niespiesznej mowy Sean wyczuł gwałtowną, zaborczą miłość do zwierząt, na które polowali, i do kraju, po którym poruszali się w sposób tak nieskrępowany. Byli ulepieni z innej gliny niż Afrykanerzy w Natalu, a także ludzie, z którymi spotkał się w Witwatersrandzie; nabierał do nich szacunku, który miał jeszcze wzrosnąć w przyszłości, wówczas gdy przyszło mu z nimi walczyć.
Powiedzieli mu, że przez góry nie prowadzi żaden szlak, ale można je obejść dookoła. Droga zachodnia zahaczała o pustynię Kalahari, ponurą krainę, gdzie koła wozów grzęzły w piasku, a kolejne wodopoje były coraz bardziej oddalone od siebie. Na wschodzie rozciągała się za to bujna tropikalna puszcza, obfita w wodę i zwierzynę; położona na nizinie, która stawała się tym gorętsza, im bliżej było do morza - tam właśnie, w prawdziwym buszu, kryły się słonie.
Sean i Duff udali się na wschód i nie tracąc z oczu wznoszących się po lewej stronie gór, wjechali w puszczę.

2. Po tygodniu trafili na pierwsze ślady słoni: połamane drzewa i odarte z kory pnie. Mimo że pochodziły prawie sprzed miesiąca - drzewa były już wyschnięte - Sean poczuł, jak przeszywa go dreszcz podniecenia. Tej nocy całą godzinę spędził na czyszczeniu i oliwieniu broni. Las zgęstniał i wozy z trudem przeciskały się między drzewami. Co jakiś czas napotykali polany: otwarte, porośnięte trawą vleis21, gdzie, niczym stada domowego bydła, pasły się bawoły i skrzeczały białe ibisy wydziobujące im z grzbietów kleszcze. Teren poprzecinany był gęsto strumieniami, przypominającymi krystalicznie czyste, obfitujące w pstrągi szkockie potoki, tyle że ich woda była ciepła jak krew, a brzegi porośnięte buszem. Wzdłuż strumieni, w lesie i na polanach, pasła się zwierzyna: impale z zagiętymi do tyłu rogami, pierzchające przy pierwszej próbie podejścia, kudu z wielkimi uszami i załzawionymi oczyma, czarne antylopy z białymi brzuchami i zakrzywionymi niczym marynarskie kordelasy porożami, zebry, truchtające z powagą tłustego kucyka, podczas gdy dookoła dokazywali ich towarzysze: gnu, kozły wodne, nyale, antylopy roan - i na końcu słonie.
Sean i Mbejane trafili na ślad, idąc milę przed karawaną. Był świeży, tak świeży, że sok wciąż spływał z pnia drzewa mahoba-hoba, tam gdzie kora najpierw została podważona kłem, a potem zerwana. Drzewo pod spodem było nagie i białe.
- Trzy samce - stwierdził Mbejane. - Jeden bardzo duży.
- Zaczekaj tutaj. - Sean spiął konia i pogalopował z powrotem. Duff leżał na siedzeniu pierwszego wozu, kołysząc się miękko w takt jazdy, ze zsuniętym na twarz kapeluszem i rękoma założonymi za głowę.
- Duff! Słonie! - wrzasnął Sean. - Nie dalej jak godzinę drogi stąd. Siodłaj konia, człowieku!
Duff był gotów w pięć minut. Mbejane czekał na nich; zbadał już trop i ustalił kierunek. Jechali za nim wolno strzemię przy strzemieniu.
- Polowałeś już przedtem na słonie, chłopcze? - zapytał Duff.
- Nigdy - odparł Sean.
- Jasny gwint! - Duff sprawiał wrażenie zaniepokojonego. - Uważałem cię za eksperta. Chyba lepiej będzie, jak wrócę i dokończę drzemki. Możesz mnie zawołać, kiedy nabierzesz trochę wprawy.
- Nie przejmuj się - roześmiał się Sean, nie mogąc opanować rozsadzającego go podniecenia. - Wiem na ten temat wszystko, co trzeba. Wychowano mnie na opowieściach o polowaniach na słonie.
- To uspokaja moje obawy - mruknął z sarkazmem Duff. Mbejane obejrzał się przez ramię, nie kryjąc ogarniającej go irytacji.
- Lepiej teraz nie rozmawiać, Nkosi. W każdej chwili możemy się na nie natknąć.
Podążali więc dalej w milczeniu, mijając wysokie do kolan placki żółtego nawozu, który przypominał wyglądem wnętrze materaca sporządzonego z włókien kokosowych; szli śladem odbitych w kurzu owalnych stóp i połamanych gałęzi.
To pierwsze polowanie było udane. Lekki wietrzyk wiał im w twarz, a świeży gorący trop wiódł prosto przed siebie. Zbliżali się, z każdą minutą zwiększając szansę na celny strzał. Sean siedział sztywno wyprostowany w siodle, z przerzuconą przez kolana strzelbą i oczyma przeszukującymi niespokojnie busz. Nagle Mbejane zbliżył się do Seana.
- Tutaj się po raz pierwszy zatrzymały. Jest gorąco i chciały odpocząć, ale to miejsce im się nie spodobało i ruszyły dalej. Teraz szybko je odnajdziemy.
- Busz robi się zbyt gęsty - mruknął Sean, spoglądając na splątane gałęzie, w stronę których prowadził trop. - Będziemy musieli zostawić tutaj konie pod opieką Hlubiego i iść dalej pieszo.
- Potrafię biegać znacznie szybciej, kiedy siedzę w siodle, chłopcze - próbował protestować Duff.
- Z konia! - syknął Sean i skinął na Mbejane, żeby prowadził. Ruszyli dalej. Wielkie krople potu kapały Seanowi z brwi i spływały po policzkach. Starł je niecierpliwym ruchem. Z podniecenia zaschło mu w gardle. W żołądku czuł twardą nie przetrawioną grudę.
Duff nie spiesząc się szedł za Seanem; uśmiechał się półgębkiem, ale oddech miał szybszy niż zwykle.
Nagle Mbejane podniósł ostrzegawczo rękę i zatrzymali się. Powoli mijały minuty i wreszcie ręka Mbejane poruszyła się: różowe wymowne wnętrze dłoni.
- To nie było nic ważnego - mówiła ręka. - Idźcie za mną. Ruszyli dalej. W kącikach oczu Seana roiło się od pijących pot much mopani. Mrugając odpędzał je od siebie. Bzyczały tak głośno, że obawiał się, iż hałas przepłoszy zwierzynę. Jego zmysły były wyostrzone do wszelkich granic: wytężał słuch i wzrok, a węch miał tak wyczulony, że rozróżniał woń kurzu, zapach leśnych kwiatów i zalatujący piżmem odór ciała Mbejane.
Mbejane znowu zastygł w bezruchu; jego ręka ponownie delikatnie się poruszyła. Nie było żadnych wątpliwości.
- Są tutaj - mówiła ręka.
Sean i Duff Ukucnęli, wpatrując się w busz, ale widzieli tylko splątane gałęzie i szare cienie. Oddychali chrapliwie, a z twarzy Duffa zniknął uśmiech. Ręka Mbejane podniosła się powoli, wskazując rozciągającą się przed nimi ścianę roślinności. Sekundy mijały niczym paciorki nawlekane na sznur czasu, a oni wciąż nic nie widzieli.
Nagle zafalowało wielkie ucho i zmienił się cały obraz. Tuż przed nimi stał w popielatym cieniu wielki szary samiec. Sean dotknął dłonią ramienia Mbejane.
- Widzę - mówiło dotknięcie.
Ręka Mbejane przesunęła się powoli, wskazując w inną stronę. Znowu chwila oczekiwania i wytrzeszczania oczu. I wtedy usłyszeli burczenie w brzuchu, w wielkim szarym brzuchu wypełnionym niezupełnie przetrawionymi liśćmi. W otaczającej ich ciszy ten bulgotliwy, chlupoczący dźwięk zabrzmiał tak śmiesznie, że Sean o mało się nie roześmiał. W tej samej chwili zobaczył drugiego samca. Stał także w cieniu, miał długie żółte kły i małe, zamknięte oczka. Sean przystawił Duffowi wargi do ucha.
- Ten będzie twój - szepnął. - Poczekaj, aż zajmę lepszą pozycję. Skręcił w prawo, zachodząc swojego samca z boku, aż zobaczył przed sobą jego odsłonięty bark i ujrzał pod workowatą, pomarszczoną skórą kształt łopatki. Kąt był odpowiedni; z tego miejsca mógł trafić prosto w serce. Skinął na Duffa, podniósł strzelbę i przyciskając mocno kolbę do ramienia pociągnął za spust, celując tam, gdzie kończył się masywny bark.
Przez splątany busz przetoczył się ogłuszający huk wystrzału; z barku zwierzęcia uniósł się obłok kurzu i samiec zachwiał się. Stojący za nim trzeci słoń przebudził się z drzemki i rzucił do ucieczki. Sean błyskawicznie złamał broń, wyrzucił zużytą łuskę, załadował, poderwał strzelbę do góry i pociągnął ponownie za spust. Zobaczył, jak pocisk doszedł celu i wiedział, że rana jest śmiertelna. Dwa samce uciekały razem; ściana buszu rozwarła się i połknęła je - zniknęły tratując wszystko, co stało im na drodze, i trąbiąc głośno z bólu. Sean pobiegł za nimi, przedzierając się przez krzaki i nie zwracając uwagi na ukłucia czepiających się go kolczastych gałęzi.
- Tędy, Nkosi - krzyknął pędzący obok niego Mbejane. - Szybko, bo je zgubimy.
Biegli za oddalającymi się odgłosami ucieczki - sto, dwieście jardów - dysząc ciężko i pocąc się w upale. Nagle busz skończył się i ujrzeli przed sobą szerokie wyschnięte koryto rzeki, okolone stromymi brzegami. Leżący na dnie piasek był oślepiająco biały, a środkiem sączyła się niemrawo cienka strużka wody. Jeden z samców leżał martwy w strumieniu; z rany ciekła jasnobrązowa krew. Drugi próbował wspiąć się na brzeg; skarpa była dla niego za stroma i ranny słoń bezsilnie się z niej zsuwał. Również krwawił; obrócił głowę i zobaczył Seana i Mbejane. Uniósł uszy i próbował zaszarżować, grzęznąc w miękkim piasku wypełniającym koryto rzeki.
Sean patrzył, jak się zbliża, i podniósł z żalem strzelbę; ale oprócz żalu była w nim także duma, którą odczuwa człowiek na widok straceńczej odwagi. Zabił go jednym szybkim strzałem prosto w mózg.
Zeszli na dno rzeki i zbliżyli się do zabitego słonia. Klęczał z podkulonymi nogami; kły zaryły się głęboko w piasek pod wpływem siły upadku. Przy małych, czerwonych brzegach ran roiło się już od much. Mbejane dotknął jednego z kłów i spojrzał na Seana.
- To dobry słoń - stwierdził. Nie powiedział nic więcej, bo nie było czasu na pogaduszki. Sean oparł strzelbę o bark samca; wyjął z kieszonki na piersi cygaro i stał trzymając je nie zapalone w zębach. Wiedział, że w przyszłości zabije więcej słoni, ale tego jednego zapamięta na całe życie. Dotknął dłonią szorstkiej skóry - pokrywająca ją szczecina była sztywna i ostra.
- Gdzie jest Nkosi Duff? - przypomniał sobie nagle. - Czy trafił swojego słonia?
- Nie strzelił - odparł Mbejane.
- Co?! - Sean odwrócił się szybko do Zulusa. - Dlaczego? Mbejane pociągnął szczyptę tabaki, kichnął i wzruszył ramionami.
- To dobry słoń - powtórzył, przyglądając się samcowi.
- Musimy go odszukać - powiedział Sean podnosząc strzelbę. Mbejane ruszył za nim. Odnaleźli Duffa siedzącego samotnie w buszu. Obok niego stała broń oparta o drzewo. Popijał wodę z butelki. Na widok Seana odjął ją od ust i uniósł w geście pozdrowienia.
- Hip hip hura! Oto nadchodzi zdobywca! - W jego oczach było coś, czego Sean nie potrafił odczytać.
- Chybiłeś swojego? - zapytał.
- Tak - odparł Duff - chybiłem. - Podniósł butelkę i pociągnął następny łyk. Sean poczuł, że wstydzi się za Duffa. Spuścił wzrok nie chcąc, by zobaczył, że uważa go za tchórza.
- Ruszajmy z powrotem - powiedział. - Mbejane wróci tutaj z jucznymi końmi po kły.
W drodze powrotnej nie jechali obok siebie.

3. Było prawie ciemno, kiedy przybyli do obozu. Oddali konie jednemu ze służących, umyli się w misce, którą przygotował dla nich Kandhla, a potem usiedli przy ogniu. Sean zajął się kieliszkami, unikając uporczywie wzroku Duffa. Czuł się nieswojo. Musieli o tym porozmawiać i łamał głowę, szukając sposobu, w jaki mógłby poruszyć tę sprawę. Duff stchórzył i Sean próbował znaleźć dla niego jakieś usprawiedliwienie - może nie wypaliła mu broń albo on sam zasłonił mu cel. Bez względu na to, jak było, nie zamierzał milczeć, nie mógł pozwolić, by ta sprawa rzuciła cień na ich przyjaźń. Wyjaśnią sobie wszystko i zapomną o tym. Uśmiechając się podał Duffowi kieliszek.
- Prawidłowo, uśmiechaj się, jakby nic się nie stało - powiedział Duff, wznosząc kieliszek. - Za naszego wielkiego dzielnego myśliwego. Do diabła, chłopcze, jak możesz to robić?
Sean wytrzeszczył oczy.
- O co ci chodzi?
- Wiesz, o co mi chodzi, to przecież cholerny wstyd nie pozwala ci spojrzeć mi prosto w twarz. Jak możesz zabijać te wspaniałe wielkie zwierzęta i, co gorsza, odczuwać z tego powodu przyjemność?
Sean opadł miękko na fotel. Nie potrafił powiedzieć, które z ogarniających go teraz uczuć było silniejsze: ulga czy zdumienie.
- Spodziewam się nawet, co mi powiesz - ciągnął szybko Duff. - Słyszałem już wcześniej te argumenty... od mojego drogiego ojca. Wyjaśnił mi to wszystko któregoś wieczoru po polowaniu na lisa. Mówiąc polowanie, mam na myśli dwudziestu jeźdźców i liczącą czterdzieści psów sforę.
Sean nie ochłonął jeszcze ze zdumienia, jakie wywołało znalezienie się na ławie oskarżonych - przecież przed chwilą on gotował się do roli sędziego.
- Nie lubisz polować? - zapytał z niedowierzaniem. W ten sam sposób mógłby zapytać: nie lubisz jeść?
- Zapomniałem już, jak to wygląda. Z początku udzieliło mi się twoje podniecenie, ale kiedy zobaczyłem, jak je mordujesz, wszystko z powrotem stanęło mi przed oczyma. - Duff pociągnął łyk brandy i popatrzył w ogień. - Od początku nie miały żadnej szansy. Drzemały sobie spokojnie, a ty zacząłeś rozrywać ich skórę pociskami w ten sam sposób, w jaki psy rozerwały tego biednego lisa. Nie miały najmniejszej szansy.
- Ależ, Duff, tu nie chodzi o rywalizację.
- Wiem, wyjaśnił mi to ojciec. To rytuał: święty obrządek bogini Diany. Powinien wyjaśnić to także temu lisowi.
Sean poczuł, jak wzbiera w nim gniew.
- Przyjechaliśmy tutaj, żeby zdobyć kość słoniową... i to właśnie robię.
- Jeśli mi powiesz, chłopcze, że zabijasz te słonie tylko po to, żeby zdobyć ich kły, to nazwę cię kłamcą. Ty to uwielbiasz. Chryste! Powinieneś zobaczyć własną twarz i twarz tego twojego cholernego dzikusa.
- W porządku! Lubię polować, a jedyny znany mi człowiek, który tego nie lubi, okazał się tchórzem - wypalił Sean.
Duff zbladł i podniósł wzrok na Seana.
- Co chcesz przez to powiedzieć? - szepnął. Mierzyli się przez chwilę wzrokiem w zapadłej ciszy, aż Sean zdał sobie sprawę, że jeśli się nie opanuje, straci na zawsze przyjaźń Duffa, na języku miał bowiem słowa, które zniszczyłyby ją bezpowrotnie. Rozprostował palce zaciśnięte na poręczy fotela.
- Nie miałem tego na myśli - powiedział.
- Mam nadzieję - odparł Duff i na wszelki wypadek wykrzywił twarz w uśmiechu. - Powiedz mi, dlaczego lubisz polować, chłopcze. Spróbuję cię zrozumieć, ale nie spodziewaj się, że kiedykolwiek jeszcze wybiorę się z tobą na polowanie.
Opowiadanie o pasji ogarniającej myśliwego komuś, kto się bez niej urodził, przypominało mówienie o kolorach ślepemu. Duff trwał w lodowatym milczeniu, a Sean szukał po omacku właściwych słów. Starał się opisać podniecenie, które sprawia, że krew śpiewa człowiekowi w żyłach, które zaostrza wszystkie zmysły i pozwala zatracić się w namiętności tak starej jak instynkt płciowy. Próbował przekonać Duffa, że im szlachetniejsza i piękniejsza jest ofiara, tym silniejsze jest pragnienie, by na nią zapolować i zabić - że nie ma w tym czynie świadomego okrucieństwa, lecz jest on raczej wyrazem miłości: zaborczej i niepohamowanej. Niszczycielskiej miłości, która spełnia się dopiero w akcie nieodwracalnej śmierci. Tylko niszcząc coś, człowiek może tym czymś bez reszty zawładnąć; jest to być może egoistyczne, ale instynkt nie wie, co to moralność. Wszystko to było bardzo jasne dla Seana; do tego stopnia zrosło się z nim samym, że nigdy nie próbował tego wypowiedzieć, a teraz potykał się o słowa, powtarzał je i gestykulował w bezradnej niemożności wyznania swych uczuć. W końcu umilkł, widząc po wyrazie twarzy Duffa, że i tak nie zdołał go przekonać.
- I to ty jesteś tym pięknoduchem, który walczył z Hradskym o prawa człowieka - stwierdził cicho Duff. - Tym samym, który ciągle przekonywał, że nie wolno krzywdzić innych ludzi.
Sean otworzył usta, żeby zaprotestować, ale Duff nie dał mu dojść do głosu.
- Ty będziesz zdobywał dla nas kość słoniową - ciągnął dalej - a ja będę poszukiwać złota; każdy będzie robił to, co umie najlepiej. Ja wybaczę ci twoje słonie, a ty zapomnisz, co zrobiłem Candy. W ten sposób będziemy kwita. Zgoda?
Sean skinął głową, a Duff podniósł do góry kieliszek.
- Jest pusty - powiedział. - Bądź tak dobry i nalej mi jeszcze, chłopcze.

4. Ta dyskusja nie pozostawiła w nich żadnego niesmaku, nie było skrywanych myśli ani nurtujących ich wątpliwości. Cieszyli się tym, co ich łączyło, akceptowali dzielące ich różnice. I kiedy po każdym polowaniu juczne konie przywoziły do obozu kość słoniową, nie sposób było dostrzec na twarzy ani w głosie Duffa śladu krytyki. Wyrażał tylko autentyczną radość z powrotu Seana. Czasami dzień był udany - Sean trafiał na trop, dopadał stada i wracał do obozu tej samej nocy. Częściej jednak, kiedy słonie poruszały się szybko, grunt był twardy albo Sean nie mógł oddać strzału przy pierwszym podejściu, nie było go przez cały tydzień, nieraz dłużej. Świętowali każdy jego powrót, siedząc do późna w nocy przy kieliszku, zaśmiewając się i wylegując długo następnego ranka. Leżeli na swoich posłaniach grając na podłodze wozu w klabejas lub czytając na głos książki, które Duff zabrał ze sobą z Pretorii. A potem, po dniu czy dwóch dniach, Sean wyruszał na następne polowanie razem z psami i biegnącymi u jego boku krajowcami.
To nie był ten sam Sean, który uganiał się za dziwkami w Operze i przewodniczył zebraniom odbywającym się przy Eloff Street. Na piersi wiła mu się nie czesana i nie strzyżona gęsta broda. Ziemisty kolor jego twarzy i ramion zmienił się w promieniach słońca na głęboki brąz, przypominający świeżo wypieczony bochenek. Napięte niebezpiecznie z tyłu bryczesy teraz zwisały luźno; zaokrągliły mu się ramiona, a miękkie fałdy tłuszczu ustąpiły miejsca twardym wypukłościom mięśni. Chodził pewniejszym krokiem, poruszał się szybciej i radośniej się śmiał.
Zmiana, która zaszła w Duffie, nie uwidoczniała się tak bardzo. Był jak zawsze szczupły i mizerny na twarzy, ale w jego oczach przestał się odbijać niepokój. Wolniej mówił i chodził, a zapuszczona broda w dziwny sposób go odmłodziła. Każdego ranka opuszczał obóz w towarzystwie jednego ze służących i przez cały dzień włóczył się po buszu, stukał młotkiem w napotkane głazy albo kucał przy strumieniu płucząc żwir w swojej patelni. Wieczorem wracał i badał zebrane w ciągu dnia próbki skał; potem wyrzucał je, brał kąpiel i stawiał na stole przy ognisku butelkę i dwa kieliszki. Jedząc kolację nasłuchiwał, czy w ciemności nie odezwie się szczekanie psów, stąpanie koni bądź głos Seana. Jeśli nic nie przerywało nocnej ciszy, odstawiał butelkę i wdrapywał się do swego wozu. Czuł się wtedy samotny, może niezbyt głęboko, wystarczająco jednak, by powroty Seana nabrały dla niego dodatkowego uroku.
Przez cały czas posuwali się na wschód. Znajdujące się na północy zbocza Zoutpansbergu zaczęły stopniowo łagodnieć: urwiska nie były już tak stronie i pasmo powoli się obniżało. Myszkując wzdłuż jego skraju, Sean odnalazł przełęcz, przez którą przeprawili wozy, zjeżdżając do doliny rzeki Limpopo. Po raz kolejny zmienił się krajobraz: teren był tutaj płaski, a monotonię kolczastych zarośli z rzadka tylko urozmaicały pojedyncze baobaby ze swymi wielkimi grubymi pniami zwieńczonymi małą aureolą gałęzi. Zaczęły się kłopoty z wodą, dlatego przed wyruszeniem w dalszą podróż Sean wypuszczał się zawsze naprzód w poszukiwaniu następnej glinianki. Za to wyniki polowania były wspaniałe, cała zwierzyna gromadziła się bowiem wokół nielicznych wodopojów i zanim przebyli połowę drogi między górami a Limpopo, Sean załadował kością słoniową kolejny wóz.
- Przypuszczam, że będziemy wracać tą samą drogą? - zapytał Duff.
- Chyba tak - przytaknął Sean.
- W takim razie nie widzę sensu taszczenia ze sobą tony kości słoniowej. Zakopmy ją tutaj i zabierzmy w drodze powrotnej.
Sean spojrzał na niego zamyślony.
- Mniej więcej raz na rok przychodzi ci do głowy dobry pomysł. Tak właśnie zrobimy.
Następny obóz rozbili w dobrym miejscu. Była tam woda - cały akr błotnistej cieczy, nie zasolonej uryną słoni, tak jak niektóre z poprzednich wodopojów, był także cień, który znaleźli w zagajniku dzikich fig. Bujna trawa zapowiadała rychłe odzyskanie sił przez woły osłabione górską przeprawą. Postanowili zatrzymać się tutaj na dłużej, aby zakopać kość słoniową, zrobić drobne naprawy wozów oraz pozwolić służbie i zwierzętom przybrać trochę na wadze. Przede wszystkim trzeba było jednak wykopać dół wystarczająco duży, by pomieściło się w nim około stu zdobytych do tej pory kłów. Uporali się z tym dopiero trzeciego dnia pod wieczór.

5. Sean i Duff siedzieli w obozie, przyglądając się zachodzącemu krwawo słońcu, a potem, kiedy schowało się za horyzontem, płonącym purpurowo chmurom. Kandhla dorzucił drew do ogniska i płomienie buchnęły wyżej. Na kolację zjedli po kawałku pieczonej wątroby kudu i potężne steki, obwiedzione paskami żółtego tłuszczu, popijając to brandy i kawą. Rozmowa utknęła w martwym punkcie, dzień bowiem dał się im obu porządnie we znaki. Siedzieli gapiąc się w ognisko, zbyt rozleniwieni, by wstać i udać się na spoczynek. Sean patrzył na obrazy, które formował ogień w rozżarzonych głowniach, na wyłaniające się i znikające twarze i zjawy. Ujrzał małą świątynię, spod której usuwał kolumny ognisty Samson i która waliła się w dół w fontannie iskier - a potem wydawało mu się, że widzi płonącego konia, który zaraz zmienił się magicznym sposobem w błękitnego smoka. Odwrócił na chwilę głowę, żeby dać odpocząć oczom, a kiedy spojrzał z powrotem w ogień, zobaczył małego czarnego skorpiona, który wypełzł spod oderwanej kory jednej z kłód. Jego ogon był uniesiony niczym ramię tancerza flamenco - buchające wokoło płomienie odbijały się na błyszczącym pancerzu. Duff także pochylił się do przodu, oparł łokcie o kolana i również obserwował skorpiona.
- Czy użądli się sam, zanim dosięgną go płomienie? - zapytał cicho. - Słyszałem, że tak właśnie robią.
- Nie - odparł Sean.
- Dlaczego?
- Tylko człowiek ma dość inteligencji, aby skończyć ze sobą w obliczu nieuniknionej śmierci. Wszystkie inne stworzenia mają zbyt silnie rozwinięty instynkt samozachowawczy.
Skorpion uciekł w bok przed najbliższymi płomieniami i zatrzymał się ponownie z lekko drżącym, uniesionym w górę żądłem.
- A poza tym skorpion jest odporny na swoją własną truciznę, nie ma więc żadnego wyboru - dodał Sean.
- Mógłby skoczyć w ogień i skończyć z tym - mruknął Duff, przygnębiony rozgrywającą się na jego oczach małą tragedią.
Skorpion rozpoczął ostatnią desperacką próbę ucieczki przed okrążającymi go płomieniami. Opuścił ogon i niepewnie chwycił się szczypcami szorstkiej kory; kurczył się z gorąca, podwijając pod siebie nogi i ogon. Jakiś płomień dotknął go wreszcie swoją szybką żółtą dłonią i powlekł błyszczący pancerz nieruchomością śmierci. Kłoda przewróciła się na bok i czarny kształt zniknął im z oczu.
- A ty? - zapytał Sean. - Ty byś skoczył? Duff westchnął cicho.
- Nie wiem - odpowiedział, wstając z krzesła. - Odleję się i idę spać. - Oddalił się wolnym krokiem i stanął na skraju światła rzucanego przez ognisko.
Od wyjazdu z Pretorii towarzyszyło im zawodzące przy każdym obozowisku wycie szakali - stanowiło tak nieodłączny element afrykańskiej nocy, że nie zwracali na nie uwagi - ale tym razem dźwięk był inny. Słychać było głos tylko jednego szakala: załamujące się przenikliwie i przepojone bólem histeryczne wycie, od którego ciarki przechodziły po grzbiecie. Sean zerwał się na nogi i stanął niezdecydowany, wpatrując się w ciemność. Szakal zbliżał się do obozu, zbliżał się szybko - i nagle Sean pojął, co może się zdarzyć.
- Duff! - zawołał. - Wracaj do ogniska! Uciekaj, człowieku, uciekaj!
Duff spojrzał bezradnym wzrokiem na Seana. Trzymał przed sobą nisko ręce, oddając mocz, który spadał srebrzącym się łukiem na ziemię.
- Duff! - wrzasnął Sean, ile miał sił w płucach. - To wściekły szakal! Uciekaj, do diabła, uciekaj!
Zwierzę było bardzo blisko. Duff rzucił się w końcu do ucieczki. W połowie drogi do ogniska potknął się o coś i upadł na ziemię. Przekręcił się i podkulił pod siebie nogi, żeby wstać, a potem odwrócił głowę, spoglądając w ciemność, z której nadbiegał szakal. W tej samej chwili zobaczył go Sean. Wynurzył się z mroku jak szara ćma i zbliżał szybko do miejsca, w którym klęczał Duff. Sean dostrzegł, jak Duff próbuje zasłonić sobie twarz rękoma. Szakal skoczył. W tym momencie jeden z psów wyrwał się z ręki Mbejane i rzucił do przodu, ocierając się o nogi Seana. Ten złapał kłodę drzewa i pobiegł za nim, ale Duff leżał już na plecach, próbując odsunąć od siebie napastnika, nie większego od terriera, który kąsał go po twarzy i rękach. Pies dopadł szakala, złapał go za gardło i odciągnął na bok, warcząc przez zaciśnięte zęby. Sean zdzielił szakala kłodą, łamiąc mu grzbiet, a potem uderzył go ponownie i okładał tak długo, aż jego ciało zamieniło się w krwawą miazgę. Dopiero wtedy wrócił do Duffa, który wstał tymczasem z ziemi, zdjął z szyi szarfę i przyłożył ją do twarzy. Trzęsły mu się ręce, a sącząca się przez materiał krew kapała mu na koszulę. Sean zaprowadził go do ognia, kazał odsunąć ręce od twarzy i zbadał ukąszenia. Duff miał podrapany nos i przeorany głęboko policzek.
- Usiądź!
Duff posłuchał, przykładając ponownie szarfę do twarzy. Sean podszedł szybko do ogniska: wziął do ręki gałąź i zsunął nią w jedno miejsce żarzące się głownie, a potem wsadził w środek ostrze myśliwskiego noża.
- Mbejane! - zawołał, nie odrywając oczu od noża. - Wrzuć szakala do ognia. Dorzuć dużo drzewa. Nie dotykaj jego ciała rękoma. Kiedy to zrobisz, przywiąż tego psa i trzymaj z daleka od innych. - Obrócił ostrze noża na drugą stronę. - Duff, wypij tyle brandy, ile potrafisz.
- Co chcesz zrobić?
- Wiesz, co muszę zrobić.
- Ugryzł mnie także w nadgarstek - przyznał się Duff, pokazując Seanowi rękę, na której widać było ślady zębów: czarne punkty, z których sączyła się wolno wodnista krew.
- Pij - powiedział Sean wskazując butelkę brandy. Przez sekundę patrzyli na siebie i Sean zobaczył, jak w oczach Duffa pojawia się strach: strach przed rozżarzonym nożem i strach przed zarazkami, które dostały się do jego ciała i które trzeba wypalić, nim przenikną do krwi, żeby dojrzewać tam i fermentować, aż w końcu zabiją jego mózg i zamienią w wyjącą, bełkoczącą bestię.
- Pij! - powtórzył Sean. Duff podniósł butelkę i przystawił sobie do ust. Sean pochylił się i wyciągnął nóż z ognia. Zbliżył ostrze do wierzchu dłoni. Nie było jeszcze dostatecznie gorące. Wsunął nóż z powrotem między głownie.
- Mbejane, Hlubi, stańcie po obu stronach fotela Nkosi Duffa. Macie go dobrze trzymać.
Sean odpiął gruby pasek przy spodniach, zdjął go, złożył na pół i podał Duffowi.
- Masz, przygryź to.
Odwrócił się z powrotem do ogniska i kiedy tym razem wyciągnął nóż, jego ostrze było bladoróżowe.
- Jesteś gotów?
- To, co zamierzasz zrobić, złamie serce milionom panienek - stwierdził Duff. Ostatni żałosny przejaw wisielczego humoru.
- Przytrzymajcie go - rozkazał Sean.
Dotknięty nożem Duff rozchylił usta w niemym krzyku, a potem zadygotał cały i wyprężył się do tyłu, ale dwaj Zulusi trzymali go w żelaznym uścisku. Sean przycisnął nóż głębiej, skraj rany pociemniał i zasyczał. Od odoru spalenizny chciało mu się rzygać. Zacisnął zęby. Kiedy dał krok do tyłu, Duff opadł półprzytomny na ręce Zulusów. Koszulę i włosy miał mokre od potu. Sean rozgrzał ponownie nóż i oczyścił rany na nadgarstku, podczas gdy Duff jęczał i wił się słabo w fotelu. Następnie posmarował oparzenia smarem do osi i obandażował luźno dłoń Duffa pasami, na które podarł czystą koszulę. Zanieśli go do wozu i ułożyli na posłaniu. Sean podszedł do uwiązanego przez Mbejane psa. Odnalazł podrapania pod sierścią na barku. Założyli psu worek na głowę, żeby nie kąsał, i Sean wypalił również jego rany.
- Przywiąż go do ostatniego wozu, nie pozwól zbliżać się tam innym psom i dopilnuj, żeby miał pod dostatkiem jedzenia i picia - przykazał Zulusowi.
A potem wrócił do Duffa półprzytomnego z bólu i przepicia. Czuwał przy jego posłaniu aż do rana.

6. W odległości mniej więcej pięćdziesięciu jardów od obozu, pod jedną z dzikich fig, zbudowali Duffowi chatkę. Na sporządzonej z żerdzi konstrukcji rozpięli płachtę brezentu, zrobili dla niego łóżko i przenieśli tam z wozu jego materac i koce. Sean połączył razem cztery kawałki łańcucha, zaklepując mocno młotkiem nowe ogniwa. Owinął łańcuchem drzewo figi. Duff siedział w cieniu wozu z ręką na temblaku i obrzmiałą twarzą obserwując, jak pracują. Jego rany były pokryte strupami, a ich brzegi zaognione. Sean skończył mocować łańcuch i podszedł do Duffa.
- Przykro mi, stary, ale musimy to zrobić.
- Jeśli przypadkiem o tym nie wiesz, niewolnictwo obalono już dość dawno temu - stwierdził Duff, starając się wykrzywić swoją zniekształconą twarz w uśmiechu. Podniósł się i ruszył w stronę chatki. Sean obwiązał go w pasie drugim końcem łańcucha. Przymocował nitem dwa ogniwa i przyklepał kilkunastoma uderzeniami młotka.
- To powinno cię utrzymać.
- Świetnie dopasowane - pochwalił go Duff. - A teraz przyjrzyjmy się mojemu nowemu mieszkanku.
Sean wszedł za nim do chatki. Duff położył się na łóżku. Sprawiał wrażenie bardzo zmęczonego i chorego.
- Kiedy będziemy wiedzieli? - zapytał cicho.
- Nie jestem pewien - potrząsnął głową Sean. - Myślę, że powinieneś tu zostać co najmniej miesiąc... dopiero potem pozwolimy ci wrócić do społeczeństwa.
- Cały miesiąc... to może być zabawne. Leżeć tutaj spodziewając się, że lada chwila zacznę szczekać lub podnosić nogę przy najbliższym drzewie.
Sean nie roześmiał się.
- Wypaliłem ranę bardzo starannie - powiedział. - Szansę, że wydobrzejesz, są jak tysiąc do jednego. To, co zrobiłem, to po prostu niezbędny środek ostrożności.
- Tysiąc do jednego, powiadasz. W takim razie stawiam piątkę. - Duff założył nogę na nogę i wlepił oczy w brezentowy sufit. Sean przysiadł na skraju łóżka. Minęło dużo czasu, zanim jego towarzysz odezwał się ponownie.
- Jak to będzie wyglądać, Sean? Widziałeś kiedyś kogoś chorego na wściekliznę?
- Nie.
- Ale coś na ten temat słyszałeś, prawda? Opowiedz mi, co słyszałeś - nalegał Duff.
- Na miłość boską, Duff, na pewno nic ci nie będzie.
- Powiedz mi, Sean, powiedz, co wiesz. - Duff usiadł na łóżku i złapał Seana za ramię.
Sean popatrzył mu twardo w oczy.
- Widziałeś chyba tego szakala? - zapytał. Duff opadł z powrotem na poduszki.
- O, mój Boże! - szepnął.
Zaczęło się dla nich obu długie czekanie. Zawiesili przy chatce drugą płachtę brezentu i spędzali w jej cieniu całe dnie.
Na początku było bardzo źle. Sean próbował wyciągnąć Duffa z czarnej desperacji, ale Charleywood całe godziny spędzał gapiąc się w busz i macając pokrytą strupami twarz. Rzadko kiedy się uśmiechał, słuchając zabawnych historyjek, którymi bez przerwy raczył go Sean. Ale w końcu wysiłki tego ostatniego zostały uwieńczone sukcesem i Duff zaczął mówić. Opowiadał o rzeczach, o których nie wspominał nigdy przedtem, a Sean słuchając poznał go o wiele bliżej niż w ciągu spędzonych razem pięciu lat. Czasami Duff przechadzał się przed jego fotelem ze zwisającym z tyłu niczym ogon łańcuchem; innym razem siedział spokojnie i mówił, a z jego głosu przebijała miłość do matki, której nigdy nie widział na oczy.
- W galerii na piętrze był jej portret, spędzałem przy nim całe popołudnia. Miała najbardziej uroczą twarz, jaką w życiu widziałem.
Głos twardniał mu, gdy mówił o ojcu.
- Ten stary sukinsyn... Opowiadał o swojej córce.
- Człowiek słuchał jej śmiechu i rosło mu serce. Jej grób, przysypany śniegiem, wyglądał jak wielkie ciastko z kremem, na pewno by się jej spodobał...
W jego głosie brzmiało niezdecydowanie, kiedy analizował jakieś swoje dawne postępki, albo gniew, gdy przypominał sobie błędy bądź nie wykorzystane możliwości. Przerywał wówczas i uśmiechał się z zażenowaniem.
- Opowiadam same głupoty...
Strupy na jego twarzy zaczęły wysychać i odpadać, i coraz częściej wypełniała go dawna radość życia.
Zaczął sporządzać kalendarz na jednej z żerdzi podtrzymujących brezentowy dach - każdego dnia wycinał kolejny karb. Stało się to codziennym rytuałem. Wykonywał każde nacięcie z namaszczeniem cyzelującego marmur rzeźbiarza, a potem cofał się i liczył wszystkie na głos, jakby chciał, by przekroczyły trzydziestkę, liczbę, która sprawi, że będzie mógł się pozbyć łańcucha.
Pies wściekł się, kiedy na żerdzi znajdowało się osiemnaście nacięć. Stało się to po południu. Grali w klabejas. Sean rozdał właśnie karty, gdy usłyszeli dochodzące od strony wozów przeraźliwe wycie. Poderwał się na nogi, wywracając krzesło. Złapał stojącą przy ścianie strzelbę i pobiegł do obozu. Zniknął za wozem, przy którym przywiązany był pies, i prawie natychmiast rozległ się strzał. Zapadła nagła cisza. Duff powoli zagłębił twarz w dłoniach.
Minęła prawie godzina, zanim Sean powrócił do chatki. Podniósł swoje krzesło, przystawił je do stołu i usiadł.
- Ty licytujesz... wchodzisz? - zapytał biorąc do ręki karty. Grali z ponurą zaciętością, nie podnosząc oczu znad kart, ale obaj wiedzieli, że przy stole towarzyszy im teraz ktoś trzeci.
- Obiecaj, że nigdy mi tego nie zrobisz - wybuchnął w końcu Duff.
Sean podniósł na niego wzrok.
- Że czego ci nigdy nie zrobię?
- Tego, co zrobiłeś z tym psem.
Ten pies! Ten przeklęty pies. Nie trzeba było kusić losu. Powinien zabić go od razu, wówczas gdy się to stało.
- Fakt, że zachorował pies, wcale nie oznacza, iż...
- Przysięgnij mi - przerwał mu gwałtownie Duff - przysięgnij, że nigdy nie podniesiesz na mnie strzelby.
- Duff, sam nie wiesz, o co prosisz. Kiedy to się stanie... - Sean przerwał; wszystko, co mógł powiedzieć, pogorszyłoby tylko sytuację.
- Przysięgnij mi - powtórzył Duff.
- W porządku, przysięgam.

7. Było teraz gorzej niż na samym początku. Duff porzucił swój kalendarz i razem z nim ostatnie skrawki nadziei. Jeśli dni były złe, to noce zamieniły się w prawdziwe piekło. Nachodziły go wtedy koszmary. Powtarzały się każdej nocy - czasami dwu- albo trzykrotnie. Po wyjściu Seana starał się nie zasypiać, czytając przy świetle latarni - czasami leżał wsłuchując się w odgłosy: chlupotanie nóg i parskanie pijących wodę bawołów, miękkie trele nocnych ptaków i głęboki pomruk lwa. Ale w końcu zasypiał i znowu nawiedzał go ten sen:
Siedział w końskim siodle przemierzając płaską, brązową równinę: żadnych wzgórz, żadnych drzew, nic oprócz gładkiej jak dywan rozpościerającej się aż po horyzont trawy. Jego koń nie rzucał cienia - co chwila szukał go i dziwił się, że nie znajduje. A potem napotykał sadzawkę - woda w niej była czysta i błękitna, ale dziwnie błyszcząca. Bał się tej sadzawki, lecz coś kazało mu do niej podejść. Klękał tuż przy tafli wody i widział w niej odbicie własnej twarzy - porośnięty brązową sierścią zwierzęcy pysk, w którym tkwiły białe wilcze zęby. W tym momencie się budził, a strach, jaki przeżywał na widok tej twarzy, nie opuszczał go aż do rana.
Sean próbował mu jakoś pomóc, sam bliski desperacji z powodu swej kompletnej bezradności. W ciągu wspólnie spędzonych lat zapanowała między nimi wyjątkowa harmonia, byli sobie bardzo bliscy - i dlatego Sean cierpiał razem z nim. Próbował się z tego wyzwolić; czasami udawało mu się zapomnieć o wszystkim przez godzinę lub dwie, ale potem pamięć wracała z siłą, od której skręcało go w żołądku. Duff miał umrzeć... Duff miał umrzeć straszliwą śmiercią. Czy to błąd, że pozwala się drugiemu człowiekowi wejść w siebie tak głęboko, że potem musi się z nim dzielić całą agonię, sekunda po sekundzie? Czy człowiek nie ma dość swoich własnych cierpień, że musi również przeżywać ich pełną miarę z kimś innym?
Tymczasem zaczęły wiać październikowe wiatry, zwiastuny pory deszczowej: gorące, niosące kurz wichury, wysuszające pot na skórze, zanim jeszcze zdążyły ją ochłodzić; obudzone przez nie pragnienie sprawiało, że całe stada zwierzyny podchodziły w świetle dnia do wodopoju - nie zważając na rozbity tuż obok obóz.
Sean miał schowane pod swoim posłaniem pół skrzynki wina. Tego wieczoru schłodził cztery butelki, owijając je w mokre worki. Na krótko przed kolacją zaniósł je do chatki Duffa i postawił na stole. Duff obserwował go bacznie. Rany na twarzy prawie całkiem już się zagoiły, zostawiając na bladej skórze szkliste czerwone ślady.
- Chateau Olivier - powiedział Sean i Duff skinął głową.
- To dobre wino. Świetnie się po nim rzyga.
- Jeśli nie chcesz, mogę je stąd zabrać - powiedział Sean.
- Przepraszam, chłopcze - usprawiedliwił się szybko Duff. - Nie miałem zamiaru okazać się niewdzięcznikiem. To wino pasuje po prostu do mojego dzisiejszego nastroju. Wiesz, że wino to napój żałobników?
- Nonsens! - zaprzeczył Sean wyciągając korek. - Wino to sama radość. - Nalał trochę Duffowi do kieliszka. Ten podniósł go i zbliżył do ogniska, przyglądając mu się pod światło.
- Widzisz tylko to, co na wierzchu, Sean. Dobre wino ma w sobie elementy tragedii. Im lepsze wino, tym bardziej smutne.
Sean prychnął głośno.
- Wytłumacz, o co ci chodzi - powiedział.
Duff postawił z powrotem kieliszek na stole i przez chwilę się w niego wpatrywał.
- Ile twoim zdaniem minęło lat, zanim to wino dojrzało, nim doszło do obecnej doskonałości?
- Przypuszczam, że jakieś dziesięć, piętnaście lat - odparł Sean. Duff pokiwał głową.
- A teraz wszystko, co można z nim zrobić, to wypić: w jednej krótkiej chwili na marne idą całe lata pracy. Nie uważasz, że to smutne? - zapytał cicho.
- Mój Boże, Duff, nie bądź taki cholernie ponury. Ale Duff go nie słuchał.
- To wspólna cecha wina i gatunku ludzkiego. Dochodzą do doskonałości dopiero z wiekiem, po całym wypełnionym poszukiwaniami życiu. A kiedy ją osiągną, czeka je rychły koniec.
- Uważasz zatem, że wystarczy żyć dostatecznie długo, żeby dojść do doskonałości? - zagadnął go Sean.
- Niektóre grona wyrastają na niewłaściwej glebie - odparł Duff, wciąż wpatrując się w kieliszek - inne usychają, zanim pójdą pod prasę, a jeszcze inne psuje niedbały właściciel winnicy. Nie z każdego grona udaje się dobre wino. - Podniósł kieliszek, pociągnął z niego łyk, po czym mówił dalej: - Z człowiekiem trwa to dłużej; on nie osiąga dojrzałości uwięziony między ciasnymi klepkami beczki, ale we wrzącym kotle życia. Dlatego jego tragedia jest większa.
- Tak, ale nikt nie może żyć wiecznie - zaprotestował Sean.
- Myślisz, że dlatego wydaje się to mniej bolesne? - odparł Duff, potrząsając głową. - Mylisz się oczywiście. To tylko pogarsza sprawę. Gdyby tylko była jakaś droga ucieczki, jakiś sposób na przetrwanie tego, co dobre. Ale nie. Jest tylko kompletna bezsilność.
Duff oparł się o krzesło. Twarz miał bladą i wymizerowaną.
- Nawet z tym mógłbym się zgodzić, jeśli dano by mi więcej czasu.
- Dosyć mam tego gadania. Porozmawiajmy o czymś innym. Nie wiem, dlaczego tak się przejmujesz. Twój czas jeszcze nie nadszedł, masz przed sobą dwadzieścia albo trzydzieści lat - powiedział grubym głosem Sean i Duff po raz pierwszy spojrzał mu prosto w oczy.
- Rzeczywiście tak myślisz?
Sean nie mógł znieść jego spojrzenia. Wiedział, że Duff umrze. Ten zaś uśmiechnął się półgębkiem i z powrotem wlepił oczy w kieliszek. Uśmiech powoli spełzł mu z twarzy.
- Gdybym tylko miał więcej czasu. Tyle mógłbym jeszcze zdziałać - ciągnął dalej. - Mógłbym odnaleźć swoje słabe miejsca i ufortyfikować je. Mógłbym znaleźć odpowiedź. Mógłbym! - dodał podniesionym głosem. - Wiem, że mógłbym! O Boże, nie jestem jeszcze gotów. Potrzebuję więcej czasu. - Głos wibrował mu z przejęcia, a oczy rzucały dzikie błyski. - Jeszcze za wcześnie! Za wcześnie!
Sean nie był w stanie tego dłużej wytrzymać. Zerwał się na nogi, złapał go za ramiona i potrząsnął nim.
- Zamknij się, do diabła, zamknij się! - wrzasnął. Duff dyszał ciężko, wargi miał rozchylone i drżące. Dotknął ich opuszkami palców, jakby chciał je uspokoić.
- Przepraszam, chłopcze, nie miałem zamiaru urządzać scen. Sean puścił jego ramiona.
- Obaj jesteśmy cholernie napięci - powiedział. - Wszystko będzie dobrze, zobaczysz.
- Tak. Wszystko będzie dobrze - zgodził się Duff, dotykając palcami włosów spadających mu na oczy. - Otwórz następną butelkę, chłopcze.

8. Tej nocy, kiedy Sean położył się do łóżka, Duff miał znowu zły sen. Wino osłabiło go i nie zdołał się obudzić. Leżał uwięziony w środku własnego koszmaru, szamocząc się i próbując oprzytomnieć, ale za każdym razem, kiedy zbliżał się do granicy jawy, sen brał go ponownie w posiadanie.
Sean zjawił się w chatce wczesnym rankiem. Chociaż pod rozłożystymi gałęziami dzikich fig wciąż krył się nocny chłód, dzień zapowiadał się gorący i suchy. Zwierzęta czuły to. Woły chowały się pod drzewami, a od wodopoju oddalało się niewielkie stado elandów. Samiec, z krótkimi grubymi rogami i ciemnym czubem na czole, prowadził swoje samice gdzieś w cień. Sean przystanął w progu chatki czekając, aż oczy przywykną do panującego wewnątrz mroku. Duff nie spał.
- Wstawaj z łóżka, bo na domiar złego porobią ci się odleżyny na tyłku.
Duff zsunął stopy z posłania i zajęczał.
- Coś ty wsypał do tego wina wczoraj wieczorem? - zapytał masując sobie skronie. - Pod czaszką tańczy mi kozaka sto tysięcy krasnoludków.
Sean poczuł pierwsze ukłucie niepokoju. Położył dłoń na ramieniu Duffa, szukając oznak gorączki. Było zimne. Odetchnął z ulgą.
- Śniadanie gotowe - oznajmił.
Duff dłubał łyżką w owsiance i prawie nie dotknął pieczonej wątroby elanda. Nie przestawał mrużyć oczu, oślepiony blaskiem słońca, a kiedy wypili kawę, odsunął do tyłu swój fotel.
- Mam zamiar położyć swoją obolałą głowę do łóżka.
- W porządku - zgodził się Sean, także wstając. - Brakuje nam już mięsa. Przejdę się po buszu, może uda mi się upolować kozła.
- Nie, zostań i porozmawiaj ze mną - powiedział szybko Duff. - Możemy rozegrać parę partyjek.
Nie grali już kilka dni i Sean chętnie się zgodził. Usiadł na skraju łóżka Duffa i w ciągu pół godziny wygrał trzydzieści dwa funty.
- Muszę cię kiedyś nauczyć, jak się w to gra - stwierdził rozpromieniony.
Duff rzucił z rozdrażnieniem karty na stół.
- Nie mam już ochoty grać. - Przycisnął palce do zamkniętych powiek. - Ten ból głowy nie pozwala mi się skupić.
- Chcesz się zdrzemnąć? - zapytał Sean, zbierając karty i wkładając je do pudełka.
- Nie. Może byś mi trochę poczytał?
Duff wziął z nocnego stolika oprawiony w skórę egzemplarz "Pustkowia" i rzucił go Seanowi na kolana.
- Gdzie mam zacząć? - spytał Sean.
- Nieważne, i tak znam to prawie na pamięć. - Duff odchylił się do tyłu i zamknął oczy. - Zacznij gdziekolwiek.
Sean zaczął głośno czytać. Przez pół godziny dukał ciężko, nie mogąc nagiąć swego języka do rytmu angielskiej prozy. Od czasu do czasu zerkał na Duffa, ale ten leżał nieruchomo. Twarz błyszczała mu od potu, a blizny były bardzo wyraźne. Oddychał spokojnie. W upalny ranek Dickens ma silne właściwości usypiające i Seanowi powoli zaczęły opadać powieki. Czytał coraz wolniej, aż w końcu przestał. Książka ześlizgnęła mu się z kolan.
Zbudził go cichy brzęk łańcucha; otworzył oczy i spojrzał na łóżko. Duff siedział na nim w kucki niczym małpa. W jego oczach lśnił płomień szaleństwa; policzki miał wykrzywione. Z ust toczyła mu się, spływając po brodzie, żółtawa piana.
- Duff... - zaczął Sean i w tej samej chwili Duff skoczył na niego z zakrzywionymi palcami, wydając z siebie chrapliwy ryk, który nie był ani ludzki, ani zwierzęcy. Ten dobywający się z gardła przyjaciela odgłos zamienił żołądek Seana w galaretę i odebrał mu siłę w nogach.
- Nie! - krzyknął. W tej samej chwili łańcuch zaczepił się o jedną z nóg łóżka. Szarpnięty do tyłu Duff nie zdążył zatopić zębów w jego sparaliżowanym ciele.
Sean rzucił się do ucieczki. Wyskoczył z chatki prosto w busz. Biegł gnany przerażeniem, od którego uginały mu się nogi i dusiło w gardle. Serce biło jak oszalałe w rytmie pędzących stóp, a płuca kurczowo łapały powietrze. Jakaś gałąź rozcięła mu policzek i ból trochę go otrzeźwił. Zwolnił, a potem zatrzymał się i stał ciężko dysząc i oglądając się w stronę obozu. Odczekał, aż uspokoi się całe jego ciało. Z paraliżującego go panicznego strachu zostało tylko bolesne kłucie w żołądku. Przedzierając się przez kolczasty busz, okrążył obozowisko i zbliżył się do niego z drugiej strony. Obóz był pusty, służący opuścili go ogarnięci tym samym przerażeniem, które kazało uciekać Seanowi. Pamiętał, że zostawił strzelbę w chatce, przy łóżku Duffa. Wślizgnął się do swego wozu i szybko otworzył skrzynkę z zapasową bronią. Znowu zaczęły mu drżeć ręce, bo łańcuch mógł się przecież zerwać, i bał się, że lada chwila usłyszy za sobą ten nieludzki ryk. Znalazł wiszącą u stóp łóżka ładownicę i wyjął z niej naboje. Załadował strzelbę i odbezpieczył ją. Dotyk stali i drewnianej kolby trochę go uspokoił. Uczynił z niego na powrót mężczyznę.
Wyskoczył na zewnątrz i z gotową do strzału strzelbą wyjrzał ostrożnie zza kręgu wozów. Łańcuch się nie urwał. Duff szarpał go, stojąc w cieniu dzikiej figi i wydając z siebie dźwięki, które przypominały piski niemowlaka. Stał odwrócony tyłem do Seana, był cały nagi; dookoła poniewierało się podarte ubranie. Sean ruszył powoli w jego stronę. Zatrzymał się w miejscu, do którego nie sięgał łańcuch.
- Duff - zawołał niepewnym głosem. Duff odwrócił się i ukucnął. Jego złota broda była cała w pianie; zobaczył Seana i obnażył zęby. A potem rzucił się na niego z wyciem i znowu zatrzymał go łańcuch. Duff przewrócił się na wznak, ale zaraz zerwał się na nogi i zaczął ze zdwojoną siłą szarpać łańcuch, wlepiwszy wygłodniałe oczy w Seana. Ten cofnął się. Podniósł strzelbę i wycelował ją Duffowi między oczy.
"Przysięgnij mi. Przysięgnij, że nie podniesiesz na mnie strzelby." Zadrżało mu ramię. Cofnął się jeszcze bardziej do tyłu. Duff krwawił. Stalowe ogniwa zdarły mu skórę z bioder, ale wciąż szarpał je, próbując dopaść Seana - którego wiązała złożona przed kilku dniami obietnica. Nie potrafił położyć temu kresu. Opuścił lufę i przypatrywał się przyjacielowi zdjęty niemocą i żalem. Zbliżył się do niego Mbejane.
- Odejdź stąd, Nkosi. Jeśli nie możesz z tym skończyć, odejdź. On już cię nie potrzebuje. Twój widok tylko go rozwściecza.
Duff rycząc gniewnie, wciąż walczył z łańcuchem. Spływająca z pokaleczonych bioder krew przywarła do jego owłosionych nóg, lepka niczym rozpuszczona czekolada. Przy każdym szarpnięciu głową tocząca się z jego ust piana kapała mu na pierś i ramiona.
Mbejane zaprowadził Seana do obozu. Czekali tam wszyscy i Sean otrząsnął się na chwilę, żeby wydać im polecenia.
- Chcę, żebyście się stąd wynieśli. Zabierzcie ze sobą koce i jedzenie... rozbijcie obóz po drugiej stronie wody. Poślę po was, kiedy będzie po wszystkim.
Poczekał, aż spakują swój dobytek, a kiedy odchodzili, zawołał do siebie Mbejane.
- Co mam robić? - zapytał.
- Co się robi, kiedy koń złamie nogę? - odpowiedział mu pytaniem Mbejane.
- Dałem mu słowo - potrząsnął rozpaczliwie głową Sean, obracając się mimowolnie w stronę dobiegającego z tyłu wycia.
- Tylko łajdak i człowiek odważny potrafi złamać przysięgę - odpowiedział z powagą Mbejane. - Zaczekamy na ciebie.
Odwrócił się i ruszył śladem innych. Kiedy odeszli, Sean ukrył się w jednym z wozów i przez szczelinę w brezencie obserwował Duffa kręcącego się w kółko na łańcuchu. Patrzył na kretyńsko podrygującą głowę i na dziwnie powłóczący chód. Widział, jak tarza się z bólu po ziemi, zaciska ręce na skroniach, wyrywa sobie włosy z głowy i znaczy długimi zadrapaniami twarz. Słyszał odgłosy szaleństwa: wściekłe okrzyki bólu, bezmyślny chichot i ten ryk, ten potworny ryk.
Kilkanaście razy podnosił strzelbę i trzymał Duffa na muszce, aż pot zalewał mu oczy i przestawał cokolwiek dostrzegać. Odejmował wtedy kolbę od ramienia i odwracał wzrok.
Tam, na zewnątrz, na końcu łańcucha, w wystawionym na palące promienie słońca poczerwieniałym ciele, umierała jakaś jego cząstka. Umierała jego młodość, jego śmiech, jego beztroska i radość życia - i dlatego musiał zbliżyć twarz do dziury w brezencie i patrzeć dalej.
Słońce dobiegło zenitu i zaczęło swą wędrówkę w dół. Uwięziona na łańcuchu istota osłabła. Upadła i przez dłuższy czas pełzała na czworakach, zanim znowu stanęła na nogi.
Na godzinę przed zachodem słońca Duff dostał pierwszych konwulsji. Stał wpatrzony w wóz Seana, kręcąc głową i poruszając cicho wargami. Kiedy złapały go drgawki, zesztywniał; wyszczerzył zęby, a oczy stanęły w słup i zniknęły gdzieś, pozostawiając tylko białka. Całe ciało zaczęło się wyginać do tyłu. To przepiękne ciało, wciąż szczupłe jak u chłopca, z długimi, jak wytoczonymi z marmuru nogami, wyginało się coraz bardziej i bardziej, aż nagle z głośnym trzaskiem pękł kręgosłup i Duff upadł. Leżał wijąc się i cicho jęcząc, a jego tułów był skręcony pod niewiarygodnym kątem.
Sean wyskoczył z wozu i podbiegł do niego: stojąc tuż nad Duffem strzelił mu prosto w głowę i odwrócił się. Odrzucił strzelbę i usłyszał, jak stuknęła uderzając o twardą ziemię. Wrócił do wozu i zabrał z posłania Duffa pojedynczy koc. Owinął nim przyjaciela, starając się nie patrzeć na jego okaleczoną głowę. Zaniósł go do chatki i ułożył na łóżku. Krew przesiąkła przez koc i przenikała na pościel niczym rozlany na bibułkę atrament. Sean usiadł obok, w fotelu.
Na zewnątrz robiło się coraz ciemniej i w końcu zapadła noc. Po paru godzinach zbliżyła się do obozu zwabiona świeżym zapachem krwi hiena; pokręciła się trochę i odeszła. W buszu po drugiej stronie wodopoju czatowało stado lwów; dwie godziny przed świtem udało im się coś upolować i siedzący w ciemności Sean słyszał ich radosny ryk.
Kiedy nastał ranek, Sean wstał zdrętwiały z fotela i ruszył w stronę wozów. Przy ognisku czekał na niego Mbejane.
- Gdzie są inni? - zapytał Sean. Mbejane wstał.
- Czekają tam, gdzie ich posłałeś. Przyszedłem sam. Wiedziałem, że będziesz mnie potrzebował.
- Tak - przytaknął Sean. - Przynieś z wozu dwie siekiery. Narąbali drzewa, całą górę suchego drzewa, i obłożyli nim łóżko Duffa - a potem Sean podpalił je. Mbejane osiodłał Seanowi konia, a ten dosiadł go i spojrzał z góry na Zulusa.
- Zaprowadź wozy do następnego wodopoju. Tam się z wami spotkam - powiedział i wyjechał z obozu. Obejrzał się tylko raz i zobaczył, że wiatr rozciąga unoszący się ze stosu dym w smugę długą na milę, płynącą nad koronami drzew.

9. Seana ogarnęła rozpacz. Poczucie winy gnębiło go tak, jak zgorzel niszczy korzeń zęba. Był winny podwójnie. Złamał daną Duffowi obietnicę, a poza tym zabrakło mu odwagi, by zrobić to wtedy, kiedy należało. Czekał zbyt długo. Należało zastrzelić go na samym początku, szybko i sprawnie, albo nie powinien był strzelać w ogóle. Każdym fibrem ciała pragnął, by dana mu została powtórna szansa sprostania tej sytuacji. Wiedziałby, co robić. Przeszedłby jeszcze raz przez cały horror, byle tylko oczyścić sumienie i zmazać plamę, która zbrukała pamięć ich przyjaźni.
Rozpacz brała się z przejmującego poczucia pustki - tak rozległej, że zupełnie się w niej gubił. Tam gdzie przedtem był głośny śmiech Duffa, jego wykrzywione w uśmiechu usta, jego zaraźliwy entuzjazm - teraz odnajdywał wyłącznie szarą nicość. Nie docierały tam promienie słońca, wszystko spowijała mgła.
Następnym napotkanym wodopojem była płytka kałuża położona w samym środku płaskiej, wyschniętej połaci błota, wielkości boiska do gry w poło. Błoto popękało i wyglądało jak brykiety o nieregularnym kształcie, każdy rozmiarów rozwartej dłoni, a kałużę można było bez trudności przeskoczyć, nie mocząc sobie przy tym stóp. Wokół aż gęsto było od odchodów zwierząt podchodzących do wodopoju. Po powierzchni wody pływało w tę i z powrotem kilka ptasich piór, zmieniając kierunek w zależności od podmuchów wiatru. Woda była słonawa i brudna.
To był niedobry obóz.
Trzeciego dnia Mbejane zajrzał do wozu mieszkalnego. Sean leżał na swym posłaniu. Nie zmienił ubrania od czasu rozstania z Duffem. Broda zaczęła mu się zbijać w lepki od potu kołtun, pod brezentową płachtą było bowiem gorąco jak w piecu.
- Nkosi, wyjdź i popatrz na wodę. Myślę, że nie powinniśmy tutaj zostawać.
- Co jest w niej niedobrego? - zapytał obojętnym tonem Sean.
- Jest brudna. Myślę, że powinniśmy wyruszyć w stronę dużej rzeki.
- Rób, co uważasz za stosowne - odparł Sean i odwrócił się do niego plecami wlepiając oczy w brezentową ścianę.
Mbejane poprowadził więc karawanę w stronę Limpopo. Dwa dni później ujrzeli ciemnozieloną wstęgę roślinności okalającej brzeg rzeki. Sean całą podróż spędził na swoim posłaniu, podskakując na wybojach i pocąc się w upale - niewrażliwy na wszelkie niewygody. Mbejane ustawił wozy na skarpie powyżej koryta rzeki, a potem razem z innymi służącymi czekał, aż Sean wróci do życia. Ich nocne rozmowy przy ognisku pobrzmiewały troską i często zerkali w stronę nie oświetlonego żadną latarnią wozu mieszkalnego - ciemnego jak serce jego lokatora.
Niczym wyłaniający się u schyłku zimy ze swojej jaskini niedźwiedź, Sean wynurzył się nareszcie ze swej kryjówki. Śmierdziało na nim ubranie. Psy wybiegły mu na spotkanie i łasiły się, tłocząc wokół jego nóg, ale on poszedł dalej, nie zwracając na nie uwagi. Jak w letargu odpowiadał na pozdrowienia swoich służących, po czym zszedł ze skarpy i ruszył wyschniętym korytem rzeki.
Lato zmieniło Limpopo w szereg sadzawek porozrzucanych rzadko wzdłuż głównego koryta. Wypełniała je ciemnooliwkowa woda. Piasek wokół nich był oślepiająco biały, jak pokryte śniegiem pole, a głazy, które dławiły ledwo płynącą rzekę - czarne i śliskie. Rozciągające się w odległości pół mili od siebie brzegi były strome i porośnięte drzewami. Sean brnął przez piasek, zapadając się przy każdym kroku po kostki. Dotarł do skraju wody, usiadł i zanurzył w niej rękę. Uderzyło go, że jest ciepła jak krew. W piasku obok rysował się ślad krokodyla, a stado małp na drugim brzegu potrząsało gałęziami i naśmiewało się z Seana. Dwa psy pognały przesmykiem między dwiema sadzawkami, żeby je przepędzić. Biegły bez entuzjazmu, ze zwieszonymi językami, w korycie rzeki panował bowiem straszliwy upał. Sean wlepił oczy w zieloną wodę. Czuł się samotny bez Duffa; towarzyszyły mu tylko poczucie winy i żal. Jeden z psów, które pozostały przy nim, dotknął zimnym nosem jego policzka. Objął go ramieniem za szyję i pies przywarł do niego. Sean usłyszał, że ktoś idzie z tyłu po piasku i odwrócił się. To był Mbejane.
- Nkosi, Hlubi trafił na słonie, gdzieś o godzinę marszu w górę rzeki. Naliczył ze dwadzieścia sztuk z dobrą kością.
Sean wlepił z powrotem wzrok w wodę.
- Odejdź - powiedział.
Mbejane ukucnął obok niego i oparł łokcie na kolanach.
- Kogo opłakujesz? - zapytał.
- Odejdź, Mbejane, zostaw mnie samego.
- Nkosi Duffowi niepotrzebny jest twój smutek. I dlatego myślę, że opłakujesz samego siebie - stwierdził Mbejane, podnosząc z piasku kamyk i rzucając go w wodę. - Kiedy wędrowiec poczuje, że cierń wbił mu się w stopę - ciągnął dalej cicho - to jeśli jest mądry, wyjmuje go. A jeżeli jest głupi, zostawia go w ranie i mówi: "zatrzymam ten cierń, aby zawsze przypominał mi, jak ciężka była droga, którą przebyłem". Zamiast cierpienia lepiej jest pamiętać o tym, co było przyjemne, Nkosi.
Mbejane cisnął następny kamyk do sadzawki, a potem wstał i ruszył z powrotem do obozu. Sean wrócił tam dziesięć minut po nim, zastał osiodłanego konia i strzelbę w olstrze. Mbejane i Hlubi czekali na niego z włóczniami w rękach. Kandhla podał mu kapelusz. Sean trzymał go przez chwilę, obracając w palcach, a potem założył na głowę i wskoczył na siodło.
- Prowadźcie - powiedział.
W ciągu kilku następnych tygodni Sean polował z zaciekłością, która nie dawała mu chwili czasu na rozmyślania. Jego powroty do obozu były krótkie i rzadkie; robił to tylko po to, żeby zwieźć kość słoniową i zmienić konia. Któregoś dnia, gdy wskakiwał na siodło, zbliżył się do niego Mbejane.
- Nkosi - poskarżył się. - Można umrzeć w przyjemniejszy sposób, niż zaharowując się na śmierć.
- Wyglądasz całkiem nieźle - zapewnił go Sean, choć Mbejane był teraz chudy jak chart, a jego skóra lśniła niczym antracyt.
- Być może wszyscy ludzie wydają się zdrowi komuś, kto siedzi w siodle - odparł Mbejane, a Sean zatrzymał się z jedną nogą w strzemieniu. Popatrzył uważnym wzrokiem na Mbejane, a potem postawił nogę z powrotem na ziemi.
- Będziemy teraz wszyscy polować pieszo, Mbejane, a tego, który pierwszy poprosi o łaskę, reszta będzie miała prawo nazwać kobietą.
Zulus wyszczerzył zęby w uśmiechu; spodobało mu się to wyzwanie. Przekroczyli rzekę i trafili na ślad gdzieś koło południa. Szli nim aż do zapadnięcia nocy, którą przespali leżąc pod jednym kocem. Rano ruszyli dalej. Trzeciego dnia zgubili trop na skalnej równinie i zawrócili w stronę rzeki. Trafili na inne stado w odległości dziesięciu mil od obozu, ruszyli za nim i upolowali tego wieczoru trzy dorodne samce. Żaden z odrąbanych kłów nie ważył mniej niż pięćdziesiąt funtów. Nocą wrócili do obozu, przespali się cztery godziny i wyruszyli na kolejne polowanie. Sean zaczął lekko utykać i drugiego dnia, podczas jednego z rzadkich przystanków, ściągnął z nogi but. Pęcherz na jego pięcie pękł i skarpetka Zesztywniała od zeschniętej krwi. Mbejane popatrzył na niego obojętnie.
- Daleko jest do obozu? - zapytał Sean
- Zdążymy przed zmrokiem, Nkosi.
W drodze powrotnej Mbejane niósł strzelbę Seana. Z jego twarzy
ani na chwilę nie zeszła maska powagi. Gdy dotarli na miejsce, Kandhla przyniósł miskę gorącej wody i postawił ją przed krzesłem Seana. On zamoczył w niej nogi, a cały orszak przysiadł wokół w kucki. Na twarzach tych ludzi gościła udawana troska, a ciszę przerywało tylko cmokanie językiem - w ten sposób ludy Bantu wyrażają współczucie. Rozkoszowali się każdą minutą oczekiwania, a Mbejane z talentem naturalnego aktora zwlekał z pointą, chcąc wywołać większy efekt przed swoją widownią. Sean zaciągnął się cygarem i zrobił groźną minę. Z trudem powstrzymywał śmiech. Mbejane odchrząknął i splunął w ogień. Utkwione w nim były oczy wszystkich: czekali, wstrzymując oddech.
- Nkosi - odezwał się w końcu Mbejane. - Gdybyś był moją córką, dałbym ci w posagu pięćdziesiąt wołów...
Milczeli jeszcze przez kilka sekund, a potem rozległ się głośny zbiorowy ryk śmiechu. Z początku Sean śmiał się razem z nimi, ale potem - kiedy Hlubi o mało nie wpadł do ogniska, a Nonga głośno łkał wsparty na ramieniu Mbejane, nie zważając na to, że po policzkach płynie mu rzęsisty strumień łez - śmiech uwiązł mu w gardle. To nie było aż takie śmieszne.
Spojrzał na nich z goryczą - na ich szeroko otwarte różowe usta i białe zęby, na trzęsące się ramiona i rozedrgane piersi - i nagle uświadomił sobie bardzo jasno, że nie śmieją się już wcale z niego. Śmiali się dla samej przyjemności. Śmiali się dlatego, że żyli. Chciał zdusić wzbierający mu w gardle chichot, ale nie zdążył. A potem śmiech wstrząsnął całą jego piersią i Sean odchylił się w fotelu i nie powstrzymywał go już dłużej. Niech to wszyscy diabli, on także chciał żyć.
Nazajutrz rano, kiedy wynurzył się ze swego wozu i pokuśtykał, żeby zobaczyć, co Kandhla pitrasi na śniadanie, znowu czuł, jak na myśl o nowym dniu wzbiera w nim podniecenie. Czuł się dobrze. Nie zapomniał o Duffie, nie zapomni o nim nigdy, ale tej pamięci nie towarzyszy już obezwładniający ból. Wyciągnął z rany cierń.

10. W listopadzie trzy razy zmieniali obóz, trzymając się południowego brzegu rzeki i posuwając z powrotem na zachód. Wozy, które opróżnili przy wodopoju, powoli wypełniały się Ponownie, zwierzyna bowiem skupiała się coraz bliżej rzeki. Na terenach położonych dalej panowała susza, ale każdy dzień wydawał się przynosić obietnicę spełnienia.
Obłoki, rozrzucone przedtem z rzadka na niebie, tłoczyły się teraz razem, gromadząc w wielkie, pociemniałe na brzegach chmury albo piętrząc dumnie w burzowe fronty. Cała przyroda była jak gdyby pod wrażeniem ich rosnącej potęgi. Wieczorami odziewało je w królewską purpurę słońce, a w ciągu dnia podmuchy wiatru zabawiały tańcami derwiszów. Zbliżała się pora deszczowa. Sean musiał podjąć decyzję, czy przeprawić się przez Limpopo i odciąć sobie drogę na południe, gdy wyleje rzeka, czy też zostać tam, gdzie właśnie był, i nie wędrować dalej. Nie była to trudna decyzja. Znaleźli miejsce, w którym brzegi rzeki zbliżały się trochę do siebie. Rozładowali pierwszy wóz, zaprzęgli do niego podwójną liczbę wołów i wrzeszcząc jak opętani, pogonili je w dół. Podskakując na wertepach, wóz stoczył się po stromej skarpie, ale już po chwili przechylił się niebezpiecznie do przodu, a koła ugrzęzły po osie w piasku.
- Do szprych! - krzyknął Sean.
Rzucili się do kół, usiłując je obrócić, ale woły opadły na kolana, nie dając sobie rady na sypkim podłożu.
- Niech to wszyscy diabli - zaklął Sean. - Wyprzęgnijcie woły i wyprowadźcie je z powrotem na brzeg. Przynieście siekiery.
Trzy dni zajęło im położenie na dnie rzeki drogi z gałęzi, a następne dwa przeprawienie wszystkich wozów i przeniesienie kości słoniowej na drugi brzeg. A gdy ostatni wóz wtoczony został siłą ludzkich mięśni do nowego obozu, Sean zarządził dzień wolny i nazajutrz wszyscy wyspali się do woli.
Kiedy Sean wynurzył się ze swego wozu, słońce stało już wysoko nad horyzontem. Był zaspany i rozdrażniony po długim wylegiwaniu się w łóżku. Ziewnął od ucha do ucha i przeciągnął się, rozkładając szeroko ramiona niczym rozpięty na krzyżu. Oblizał wargi, skrzywił się, bo nie przypadł mu do gustu ich smak, i podrapał się po piersi. Pod paznokciami zachrzęściły gęste włosy.
- Gdzie jest moja kawa, Kandhla? Nie obchodzi cię to, że umieram z pragnienia?
- Woda zaraz się zagotuje, Nkosi.
Sean chrząknął gniewnie i podszedł do ogniska, przy którym siedzieli w kucki Mbejane i pozostali Zulusi, obserwując Kandhlę.
- To dobry obóz, Mbejane - powiedział Sean, spoglądając na wiszący nad nimi baldachim z liści. Było to miejsce, w którym panował wiecznie zielony cień i chłód mimo porannego upału. W rozpostartych nad ich głowami gałęziach cykały świerszcze.
- Bydło odpasie się na tej trawie - zgodził się Mbejane i wyciągnął dłoń, podając coś Seanowi.
- Znalazłem to w trawie. Ktoś tu przedtem obozował.
Sean wziął do ręki mały kawałek stłuczonej porcelany z niebieskim deseniem w kształcie figowego listka i obrócił go w palcach. Ten drobny, odnaleziony w środku puszczy fragment cywilizacji był dla niego prawdziwym szokiem.
- Pod drzewem shuma - mówił dalej Mbejane - są ślady ogniska, znalazłem także stare koleiny w tym samym miejscu, w którym wtaczaliśmy wozy na brzeg.
- Jak stare?
Mbejane wzruszył ramionami.
- Chyba sprzed roku. Zarosły już trawą.
Sean usiadł w fotelu - czuł się wytrącony z równowagi. Przez chwilę analizował swoje uczucia. Kiedy uświadomił sobie, że ich przyczyną jest zazdrość, uśmiechnął się. Na terytorium, które przyzwyczaił się uważać za własne, pojawili się obcy. Te ślady sprzed roku sprawiły, że wydawało mu się, iż znalazł się pośrodku tłumu. Ale jednocześnie ogarnęło go uczucie wprost przeciwne: gwałtowna tęsknota za towarzystwem ludzi własnego pokroju. Podświadome pragnienie ujrzenia białej twarzy. Dziwne, jak mógł odczuwać tak żywą niechęć wobec tego, czego tak gorąco pragnął.
- Kandhla, czy mam czekać na tę kawę do kolacji?
- Jest już gotowa, Nkosi - odparł Kandhla. Wrzucił do kawy trochę brązowego cukru, zamieszał ją patykiem i podał mu kubek. Sean ujął go w obie dłonie, podmuchał, żeby ostudzić, a potem zaczął pić, otwierając szeroko usta po każdym łyku. Wokół ogniska rozbrzmiewały głosy Zulusów przerywane trzaskiem otwieranych tabakierek. Każda mądrzejsza uwaga kwitowana była namaszczonym chóralnym stwierdzeniem: "To prawda, to prawda" i zażyciem tabaki. Co jakiś czas wybuchały drobne sprzeczki, ale po chwili znów toczyła się powolnyńi rytmem spokojna rozmowa. Sean słuchał jej jednym uchem, wtrącając czasem drobną uwagę albo opowiadając jakąś historię, aż w końcu żołądek zasygnalizował mu, że czas coś zjeść. Kandhla zabrał się do przygotowywania posiłku pod czujnym nadzorem pozostałych, dających mu mnóstwo dobrych rad - rozleniwieni, nie mogli poskromić ogarniającego ich gadulstwa. Kończył właśnie piec perliczkę - ku ogólnemu zadowoleniu, tylko Mbejane uważał, że należało ją bardziej natrzeć solą - kiedy siedzący po drugiej stronie ogniska Nonga skoczył na równe nogi i wskazał ręką na północ. Sean Przysłonił oczy.
- Na rany Chrystusa! - krzyknął.
- Ach! Ach! - zawołali jego służący.
Zza drzew wyjechał w ich stronę biały człowiek na koniu. Cwałował, rozsiadłszy się wygodnie w siodle, z wyprostowanymi w strzemionach nogami. Był dość blisko, by Sean mógł ujrzeć, że dolną część twarzy zakrywa mu potężna ryża broda. Miał mocną sylwetkę, a spod zawiniętych wysoko rękawów koszuli wystawały muskularne ramiona.
- Czołem! - krzyknął Sean i ruszył żwawo na jego spotkanie. Znalazłszy się na skraju obozu, jeździec ściągnął cugle, po czym zeskoczył sztywno z siodła i ujął wyciągniętą rękę. Palce Seana zatrzeszczały w jego uścisku.
- Czołem, czołem. Jak idzie? - odezwał się przybysz w języku afrikaans. Wzrostem dorównywał Seanowi, a tubalny głos w pełni odzwierciedlał jego posturę. Potrząsali swymi prawicami, śmiejąc się i wypełniając szczerością powitalne gesty.
- Kandhla! Daj butelkę brandy - zawołał przez ramię Sean. - Prosimy - zwrócił się do Bura - zjawił się pan akurat na lunch. Musimy to uczcić. Do diaska, dobrze jest zobaczyć znowu kogoś białego!
- Podróżuje pan sam?
- Tak, niech pan usiądzie, proszę.
Sean rozlał brandy do kubków i Bur uniósł swój w górę.
- Jak brzmi pańskie nazwisko? - zapytał.
- Courteney. Sean Courteney.
- Ja nazywam się Jan Paulus Leroux. Miło pana poznać, meneer.
- Pańskie zdrowie, meneer - odpowiedział Sean i wypili. Jan Paulus otarł wąsy wierzchem dłoni i westchnął głęboko, delektując się zapachem brandy.
- To było dobre - stwierdził, nadstawiając ponownie kubek. Zaczęła się ożywiona, chaotyczna rozmowa. Znużeni samotnością, próbowali powiedzieć sobie wszystko i zadać jednocześnie wszelkie możliwe pytania - tak zawsze wyglądają spotkania w buszu. Tymczasem w butelce poziom brandy szybko się obniżał.
- Proszę mi powiedzieć, gdzie są pańskie wozy? - zapytał Sean.
- O godzinę albo dwie godziny drogi stąd. Wyprzedziłem je, żeby odnaleźć rzekę.
- Ile osób podróżuje razem z panem? - Sean obserwował jego twarz, zadając to pytanie po prostu dla podtrzymania rozmowy.
- Mama i Tata, moja mała siostrzyczka, no i moja żona... to przypomniało mi, że... powinien pan lepiej zabrać stąd swoje wozy.
- Że co? - zapytał zdumiony Sean.
- To jest moje obozowisko - wyjaśnił mu Bur. - Widzi pan, są tutaj ślady mojego ogniska... to mój obóz.
Uśmiech znikł z twarzy Seana.
- Rozejrzyj się wokół siebie, człowieku, masz do wyboru całą Afrykę. Obozuj, gdzie chcesz, byle nie tam, gdzie siedzę.
- Ale to jest moje miejsce - odparł Jan Paulus czerwieniąc się lekko. - Zawsze obozuję w tym samym miejscu, kiedy wracam z polowania.
W ciągu kilku sekund prysł cały dobry nastrój. Jan Paulus wstał gwałtownie z krzesła i podszedł do swego konia. Pochylił się i naciągnął popręg, omal nie wywracając biednego zwierzęcia. Wskoczył na siodło i spojrzał z góry na Seana.
- Niech pan zabiera stąd swoje wozy - powiedział. - Dziś wieczorem rozbiję tutaj swój obóz.
- Może się założymy? - zapytał z drwiącym uśmiechem Sean.
- Zobaczymy - odpalił Jan Paulus.
- Z całą pewnością - zgodził się Sean.
Bur zawrócił konia i odjechał. Sean poczekał, aż jego sylwetka zniknie za drzewami, i dopiero wtedy dał upust swojej złości. Miotał się po obozie, sfrustrowany i coraz bardziej wściekły, spoglądając co jakiś czas groźnie w stronę, z której miały nadjechać wozy. Wszystkie znaki na niebie i na ziemi wskazywały, że dojdzie do straszliwej walki. Kandhla biegał za nim z talerzem, usiłując podać mu jedzenie, ale Sean odprawił go niecierpliwym skinieniem ręki i kontynuował swój patrol. Wreszcie w oddali rozległo się trzaśniecie bata i niewyraźny ryk woni, na który odpowiedziało natychmiast stado Seana. Zaraz też zaczęły szczekać psy. Sean przeszedł na północną stronę obozu i z udaną nonszalancją oczekiwał przybyszów. Zza drzew wynurzył się długi sznur toczących się w jego stronę wozów. Na wysokim koźle pierwszego z nich jaśniały kolorowe plamy. Kobiece sukienki! Normalnie na taki widok nozdrza Seana rozchyliłyby się niczym u zarodowego ogiera, tym razem jednak całą uwagę skupił na sylwetkach jeźdźców towarzyszących karawanie. Jan Paulus cwałował przed swoim ojcem i Sean, zaciskając pięści wzdłuż boków patrzył, jak podjeżdża coraz bliżej. Bur siedział sztywno wyprostowany. Zatrzymał się kilkanaście kroków przed Seanem, brązowym i grubym jak pieczona kiełbasa kciukiem zsunął kapelusz na tył głowy i spiął lekko ostrogami konia. Zwierzę zatańczyło pod nim.
- Co? Wciąż tutaj jesteś, Rooi Nekl - zapytał z udawanym zdumieniem.
Psy Seana pognały do przodu, żeby przywitać się ze stadem Przybyszy i po chwili zbiły się w jedną podnieconą i trochę nieufną gromadę, obwąchującą się wzajemnie, prężącą grzbiety ze zjeżoną sierścią i zadzierającą nogi w udawanym akcie oddawania moczu.
- Dlaczego nie rozbijesz obozu na drzewie? Będziesz tam się czuł bardziej u siebie - zaproponował łagodnym głosem Sean.
- Że co? - zapytał Jan Paulus, unosząc się w strzemionach. Oswobodził prawą stopę i zatoczywszy nią łuk nad końskim grzbietem chciał zeskoczyć z siodła, ale w tej samej chwili Sean rzucił się w jego stronę. Koń spłoszył się, Bur stracił równowagę i złapał się siodła, a Sean chwycił go za jego ryżą brodę i z całej siły pociągnął w dół. Jan Paulus, kręcąc rękami młynka, zleciał z siodła i zjedna nogą zaczepioną w strzemieniu zawisł niczym hamak między szarpiącym się koniem i trzymającym go za brodę przeciwnikiem. Sean zaparł się mocno piętami o ziemię, delektując się dzikimi rykami Bura.
Psy, zachęcone płynącym z góry przykładem, przerwały powitalne ceremonie i warcząc groźnie rzuciły się na siebie z wyszczerzonymi zębami. Kłaki sierści fruwały w powietrzu jak niesiony burzą piasek na pustyni Kalahari.
Pękł rzemień mocujący strzemię; Sean upadł na plecy i podniósł się na nogi w odpowiednim momencie, by stanąć do walki ze zbliżającym się Janem Paulusem. Udało mu się sparować sierpowy Bura, ale zatrząsł się cały od uderzenia, a potem zwarli się piersiami i Sean poczuł, że trafił na równego sobie przeciwnika. Zmagali się w milczeniu, dotykając brodami; ich oczy dzieliło tylko kilka cali. Sean zmienił szybko środek ciężkości i usiłował przewrócić przeciwnika, ale Jan Paulus przesunął się, zwinnie jak tancerz, i nie dał oderwać od ziemi. Teraz on przeszedł do ataku, wykręcając do tyłu ramię Seana, który załkał z wysiłku, próbując się oswobodzić.
W sprawę wmieszał się tymczasem Dziadek Leroux, rozpędzając psy i wjeżdżając koniem między walczących. W powietrzu zaświstał jego bicz ze skóry hipopotama.
- Rozejdźcie się! Hej, wy łotry, dajcie sobie spokój! Dosyć tego, rozejdźcie się.
Sean wrzasnął z bólu, poczuwszy na plecach smagnięcie bicza. Przy następnym uderzeniu zawył tak samo głośno Jan Paulus. Odstąpili od siebie, masując pręgi po bacie i cofając się przed kościstym, siwobrodym starcem na koniu.
Nadjechał tymczasem pierwszy wóz.
- Dlaczego ich powstrzymałeś, Dziadku? - zawołała siedząca na koźle matrona, licząca chyba dwieście funtów żywej wagi.
- Nie ma sensu, żeby się nawzajem pozabijali.
- Wstydź się, stary. I dlatego tylko musisz psuć wszystkim dobrą zabawę? Nie pamiętasz już, jak sam uwielbiałeś bijatyki? A może tak się zestarzałeś, że zapomniałeś o własnej młodości? Daj im spokój!
Dziadek zawahał się, strzelając z bicza i spoglądając spode łba to na Seana, to na Jana Paulusa.
- Już cię tu nie ma, ty stary nudziarzu - rozkazała mu żona. Była potężna, przypominała granitowe kopje, biust wypełniał szczelnie jej bluzkę, a brązowe ramiona były grube jak u mężczyzny. Twarz skrywał cień szerokiego czepka, ale Sean spostrzegł, że była różowa i miękka jak pudding: twarz, która częściej się śmieje, niż zastyga w gniewie. Obok niej siedziały na koźle dwie dziewczyny, ale nie było czasu, aby im się przyjrzeć. Dziadek wycofał się i Jan Paulus znowu rzucił się do ataku. Sean pochylił się trochę do przodu i balansując na palcach przygotowywał się na uderzenie olbrzyma, którego sił zdążył już posmakować. Czekało go teraz drugie danie i nie był pewien, czy dotrwa do deseru.
Jan Paulus sprawdził najpierw Seana długim prawym prostym, ale ten uchylił się, pozwalając, by pięść wytraciła impet w jego gęstej brodzie, i zdzielił Bura w żebra pod uniesionym ramieniem. Jan Paulus stęknął ciężko i odskoczył do tyłu.
Zapominając o swoich skrupułach, Dziadek Leroux obserwował ich ze wzrastającą uciechą. Zapowiadała się ciekawa walka. Obaj dobrze do siebie pasowali; potężni, poniżej trzydziestki, szybcy i zwinni w nogach. Obaj brali wcześniej udział w niejednej bójce - widoczne to było po tym, jak wyczuwali swoje intencje, schodząc z linii ciosu i wystawiając się na uderzenie, które ktoś mniej doświadczony mógłby zadać i gorzko potem tego żałować.
Nagle skończyły się płynne, prawie leniwe ruchy. Jan Paulus zaatakował z lewej strony, a potem, niczym zmieniający kierunek rzemienny bicz, użył ponownie prawej ręki; Sean zrobił unik, wystawiając się nieświadomie na potężną fangę z lewej, która wylądowała na jego twarzy. Zatoczył się do tyłu, krwawiąc z pękniętego policzka. Jan Paulus szedł za ciosem, szukając z podniesionymi pięściami jakiejś szczeliny w gardzie. Seanowi udało się przetrzymać ciężki okres. Instynktownie poruszał nogami, aż w końcu mgła przed oczyma przerzedziła się i poczuł powracające siły. Ujrzał nacierającego ostro Jana Paulusa i udał, że wciąż ma miękkie nogi; opuścił ramiona i czekał, aż Bur podejdzie bliżej. Ten zbyt późno dostrzegł złowrogi błysk w oku przeciwnika; próbował się cofnąć, ale koścista pięść rozorała mu twarz. Zatoczył się do tyłu. Teraz i on krwawił.
Walczyli ze zmiennym szczęściem - kilkanaście razy wydawało się, że jeden z nich osiąga wyraźną przewagę. Wchodzili w zwarcie używając głów i kolan, a potem odskakiwali od siebie i ponownie okładali się pięściami, goniąc po całym obozie. W końcu, objęci niczym para zakochanych, stoczyli się po stromej skarpie na wyschnięte dno Limpopo. Miękki piasek łapał ich za nogi, wypełniał przy każdym upadku usta i przylepiał się jak cukier do bród i czupryn. Po jakimś czasie wturlali się do jednej z sadzawek i walczyli tam, zachłystując się zalewającą im usta wodą, brodząc w niej, podobni do hipopotamów, i poruszając się coraz wolniej, aż zabrakło im sił, by się podnieść i klęczeli tylko naprzeciwko siebie, spływając wodą i chrapliwie łapiąc powietrze.
Sean nie wiedział, czy zrobiło mu się ciemno w oczach ze zmęczenia, czy rzeczywiście zapadł już zmrok. Wpatrywał się w Jana Paulusa, który, zgięty wpół, rzęził straszliwie i rzygał żółcią. Sean wyczołgał się na brzeg sadzawki i legł z twarzą wtuloną w piasek. W uszach brzmiały mu jakieś głosy, a przez zalane krwią oczy przesączyło się czerwone światło latarni. Podnieśli go jego służący; prawie nie czuł dotykających go rąk. Głosy zapadły w ciemność i stracił przytomność.
Obudziło go ukłucie i zapach jodyny; szarpnął się, żeby usiąść, ale przytrzymały go czyjeś ręce.
- Spokojnie, spokojnie, walka skończona.
Sean otworzył jedno oko, aby zlokalizować głos. Ppchylało się nad nim różowe oblicze Babci Leroux. Jej ręce dotknęły jego twarzy i znowu poczuł jodynę. Jęknął przez spuchnięte usta.
- No tak! Prawdziwy z ciebie mężczyzna - zachichotała Babcia. - Nie piśnie nawet, kiedy rozbijają mu na kawałki głowę, ale wystarczy jedna kropla jodyny i płacze jak dziecko.
Sean przejechał językiem po zębach; jednego brakowało, ale wszystkie pozostałe cudownym zrządzeniem losu były na swoim miejscu. Chciał podnieść rękę, żeby dotknąć zamkniętego oka, ale Babcia przytrzymała ją i dalej zajmowała się opatrywaniem jego ran.
- Boże mój, ale to była walka! - pokiwała uszczęśliwiona głową. - Byłeś dobry, kerel, byłeś bardzo dobry.
Sean spojrzał jej za ramię i zobaczył dziewczynę. Stała w cieniu - ciemny kształt na tle jasnego brezentu. Trzymała w ręku miskę. Babcia obróciła się i zanurzyła w niej szmatkę, płucząc krew, a potem ponownie przyłożyła ją do jego twarzy. Wóz przechylił się pod jej ciężarem, a wisząca pod sufitem latarnia zakołysała się i oświetliła z boku twarz dziewczyny. Sean wyprostował nogi i poruszył głową, chcąc zobaczyć ją lepiej.
- Nie ruszaj się, jong - zakomenderowała Babcia. Sean przyglądał się przez jej ramię dziewczynie - pełnym, spokojnym ustom i łukowi policzka. Zobaczył spiętrzone w radosnym nieporządku włosy, które spływały posłusznie przez ramię i sięgały aż do pasa, zwinięte w warkocz gruby jak jego przegub.
- Katrina, czy mam za każdym razem sięgać do miski przez cały wóz? Przysuń się bliżej, dziewczyno.
Katrina weszła w krąg światła i spojrzała na Seana. Jej oczy były koloru roześmianej, prawie musującej zieleni. A potem opuściła je w dół. Sean nie przestawał się w nią wpatrywać, nie chcąc stracić tej chwili, kiedy spojrzy na niego ponownie.
- Ty mój wielki niedźwiedziu - odezwała się z niechętną aprobatą Babcia. - Ukradłeś nam nasze miejsce na obóz, pobiłeś mojego syna, a teraz strzelasz oczyma do mojej córki. Jak tak dalej pójdzie, sama będę musiała cię nauczyć moresu. Boże, ale z ciebie niebezpieczny typek. Katrina, idź lepiej do naszych wozów i pomóż Henrietcie opatrzyć twojego brata. Postaw miskę tutaj, na jego piersi.
Zanim wyszła, posłała Seanowi kolejne spojrzenie. Zieleń oczu kryła w sobie tajemne błyski - nie musiała się wcale uśmiechać ustami.

11. Sean obudził się ze świadomością, że coś jest nie w porządku. Chciał usiąść, ale powstrzymał go ból w naderwanych mięśniach i nie zagojonych ranach. Jęknął głośno i zabolały go od tego wargi. Powoli zsunął nogi z posłania i przyjrzał się sobie, żeby ocenić rozmiary zniszczenia. Na jego owłosionej piersi widniał ciemny odcisk buta Jana Paulusa; Sean obmacał go delikatnie, sprawdzając, czy nie ma złamanego żebra; potem, uspokojony, podniósł lewą rękę i zbadał głębokie, sięgające pleców zadrapania, przyglądając się z bliska popękanej skórze. Wyjął kilka kłaków, które przyczepiły się do rany. Wstał i natychmiast zastygł w bezruchu, bo zakłuł go naderwany mięsień w ramieniu. Zaczął wtedy cicho kląć i, nie milknąc ani na chwilę, przystąpił do długiej i bolesnej czynności zejścia z wozu. Obserwował go cały jego orszak - nawet psy wydawały się zaniepokojone. Sean stanął na ziemi i natychmiast zabrał się do połajanek.
- Co, u diabła... - zaczął i umilkł czując, że z pękniętej wargi znów popłynęła krew.
- Co, u diabła - powtórzył, starając się nie ruszać ustami - myślicie sobie, stojąc tutaj niczym stare baby wokół tykwy z piwem... nie macie nic do roboty? Hlubi, czy nie wysłałem cię czasem, żebyś poszukał śladów słoni? - Zulus oddalił się szybko. - Co ze śniadaniem, Kandhla? Mbejane, przynieś mi miskę wody i lusterko.
Usiadł w fotelu i ponurym wzrokiem przyjrzał się swemu obliczu.
- Gdyby przegalopowało po mnie stado bawołów, mniej wyrządziłoby szkód - stwierdził.
- To nic w porównaniu z jego twarzą, Nkosi - zapewnił go Mbejane.
- Porządnie oberwał? - zapytał Sean podnosząc wzrok.
- Rozmawiałem z jednym z jego służących. Nie podniósł się jeszcze z łóżka i leży tam, jęcząc niczym zaszyty w gąszczu ranny lew; a oczy ma spuchnięte jak świeżo narodzony ślepy szczeniak.
- Powiedz mi coś więcej, Mbejane. Powiedz szczerze, czy to była dobra walka?
Mbejane ukucnął obok fotela Seana. Przez chwilę milczał, szukając odpowiednich słów.
- Kiedy bogowie wysyłają przeciwko szczytom Drakensbergu swoje niebieskie wojska, uzbrojone w pioruny i włócznie błyskawic, wszystkie stworzenia wstrzymują dech z podziwu. Gdy dwa słonie walczą ze sobą na śmierć i życie, nie ma w całej puszczy wspanialszego widowiska. Mam rację?
Sean kiwnął głową, mrugając oczyma.
- Uwierz mi, Nkosi, że w porównaniu z twoją walką wszystko to mogło się wydać najwyżej dziecinną zabawą.
Mbejane w mistrzowskim stopniu opanował najstarszą sztukę Zululandu. Kiedy skończył, spojrzał na twarz Seana: była szczęśliwa. Zulus uśmiechnął się i wyjął zza przepaski złożoną kartkę papieru.
- Przyniósł to służący z drugiego obozu, Nkosi.
Sean przeczytał liścik. Napisany był w języku górnoholenderskim - szkolnym, zaokrąglonym charakterem pisma, które od razu mu się spodobało. Zawierał zaproszenie na obiad.
- Kandhla, przygotuj mój garnitur i najlepsze buty. Ponownie przyjrzał się sobie w lusterku. Niewiele mógł zrobić z twarzą - co najwyżej przystrzyc trochę brodę. Odłożył lusterko i spojrzał w górę rzeki, tam gdzie częściowo zasłonięte drzewami stały wozy rodziny Leroux.
Mbejane niósł przed Seanem latarnię. Szli powoli, żeby Sean mógł utykać z godnością. Kiedy dotarli do drugiego obozu, Jan Paulus uniósł się sztywno z krzesła i skinął głową, odwzajemniając równie sztywne pozdrowienie. Mbejane skłamał - jeśli nie brać pod uwagę wybitych zębów Bura, ich oblicza niewiele się różniły od siebie. Dziadek poklepał Seana po plecach i wcisnął mu w dłoń kielich brandy. Był wysokim mężczyzną, ale dwadzieścia tysięcy słonecznych dni spaliło jego ciało, pozostawiając, tylko włókniste mięśnie, rozjaśniając kolor oczu do bladej zieleni i garbując skórę, która przypominała indyczą szyję. Miał żółtawobiałą, lekko zrudziałą wokół ust brodę. Zadał Seanowi trzy pytania, nie dając czasu na odpowiedzi, po czym kazał siadać.
Dziadek opowiadał, Sean słuchał, a Jan Paulus dąsał się. Dziadek mówił o bydle, o polowaniu i o kraju, który rozciągał się na północy, po kilku minutach Sean wiedział już, że nikt tutaj nie oczekuje od niego udziału w rozmowie; kilka nieśmiałych prób utonęło od razu w lawinie słów Dziadka. Sean słuchał go więc jednym uchem, drugim nasłuchując dobiegających od ogniska kobiecych głosów. Raz dotarł do niego jej śmiech. Wiedział, że to ona, bo słychać w nim było bogactwo, które ujrzał w jej oczach. W końcu kobiety przestały krzątać się przy garach i Babcia przyprowadziła dziewczęta tam, gdzie siedzieli mężczyźni. Sean wstał. Zobaczył, że Katrina jest wysoka i ma chłopięce ramiona. Kiedy ku niemu szła, spódnica przywarła jej do ud - miała długie nogi i małe stopy. Jej ciemnorude włosy upięte były w ogromny kok z tyłu głowy.
- Mój ty waleczny niedźwiedziu - powiedziała Babcia, biorąc Seana pod ramię - pozwól, że przedstawię ci moją synową, Henriettę. Henrietto, oto człowiek, który o mało nie zabił twojego męża.
Jan Paulus prychnął ze swojego krzesła i Babcia roześmiała się, trzęsąc wesoło biustem. Henrietta była małą, ciemnooką dziewczyną. "Nie lubi mnie" - domyślił się natychmiast Sean. Skłonił lekko głowę i uścisnął jej rękę. Szybko ją cofnęła.
- A to moja najmłodsza córka, Katrina. Widział ją pan zeszłej nocy.
"Lubi mnie." Poczuł w dłoni jej długie palce, zakończone kwadratowymi paznokciami. Uśmiechnął się.
- Bez pani opieki wykrwawiłbym się na śmierć - powiedział. Spojrzała na niego śmiejącymi się oczyma.
- Do twarzy panu z pańskimi ranami, meneer. Podsinione oko dodaje panu godności.
- Dosyć tych pogwarek, dziewczyno - przerwała jej ostro Babcia. - Chodź tutaj i siadaj przy swojej matce. Opowiadałam panu o tym koniu? - zwróciła się do Seana. - No więc mówię temu handlarzowi: "On nie jest wart nawet pięciu funtów, nie mówiąc już o piętnastu. Niech pan spojrzy na te pęciny, cienkie jak patyki". Na to on, próbując mnie wykiwać: "Niech no pani spojrzy na to siodło". Ale zobaczyłam, że zrzedła mu mina.
Cienka bawełna, z której uszyta była bluzka dziewczyny, ledwo powstrzymywała niecierpliwe poruszenia jej piersi. Sean pomyślał, że nigdy w życiu nie widział czegoś tak wspaniałego.
Obok ogniska ustawiony był duży stół na kozłach; po jakimś czasie usiedli przy nim. Dziadek odmówił modlitwę. Sean obserwował go przez zmrużone powieki. Broda Dziadka trzęsła się, kiedy się modlił, a w pewnym momencie uderzył nawet pięścią w stół, żeby podkreślić ważność jakiejś kwestii, z którą zwracał się do Wszechmocnego. Jego "amen" wypowiedziane zostało z taką siłą, że Sean ledwo się powstrzymał, żeby nie zacząć bić brawo.
- Amen - zawtórowała Babcia i z garnka wielkości sporego wiadra nałożyła na talerze gulaszu. Henrietta dorzuciła do niego frytek z dyni, a Katrina rozdzieliła kromki świeżego kukurydzianego chleba. Przy stole zapadła cisza, przerywana tylko chwilami brzękiem uderzających o porcelanę sztućców i sapaniem oddychającego przez nos Dziadka.
- Mewouw Leroux, dawno już nie jadłem czegoś równie smakowitego - powiedział w końcu Sean, zbierając resztkę sosu kawałkiem kukurydzianego chleba. Babcia rozpromieniła się.
- Zostało jeszcze bardzo dużo. Lubię patrzeć, jak ludzie jedzą. Dziadek był kiedyś wielkim żarłokiem. Mój ojciec szybko mnie wydał za mąż, gdyż trudno mu było go wyżywić, kiedy przychodził starać się o moje względy.
Wzięła talerz Seana i nałożyła nań nową porcję.
- Wygląda mi pan na człowieka, który lubi sobie podjeść.
- Sądzę, że mało kto potrafi dorównać mi w obżarstwie - zgodził się Sean.
- Czyżby? - odezwał się po raz pierwszy tego wieczoru Jan Paulus. Podał talerz Babci. - Nałóż mi jeszcze, mamo, bardzo dzisiaj zgłodniałem.
Seanowi zwęziły się oczy. Zaczekał, aż przed Janem Paulusem z powrotem stanie jego talerz, a potem znaczącym gestem uniósł do góry widelec. Jan Paulus zrobił to samo.
- O mój Boże - zawołała uszczęśliwiona Babcia. - Znowu się zaczyna. Możesz chyba pójść ustrzelić parę bawołów, Dziadku, bo dzisiejszy obiad będzie trwał trochę dłużej.
- Stawiam suwerena na Jana Paulusa - rzucił swojej żonie wyzwanie Dziadek. - Jest niczym armia termitów. Gdyby zabrakło jedzenia, zżarłby brezent z wozów.
- Przyjmuję - zgodziła się Babcia. - Nigdy przedtem nie widziałam ucztującego niedźwiedzia, ale coś mi się wydaje, że ma w sobie dużo miejsca.
- Stawiam mój zielony czepek przeciwko twojemu wełnianemu szalowi, że Jan Paulus pierwszy da za wygraną - szepnęła do swojej szwagierki Katrina.
- Kiedy skończy się gulasz, Jannie połknie tego Anglika - zachichotała Henrietta. - Ale podoba mi się twój czepek; przyjmuję zakład.
Rozpoczął się pojedynek na obżarstwo. Babcia ze skrupulatną dokładnością odmierzała talerz po talerzu. Rozmowa przy stole przycichła i w końcu wszyscy umilkli.
- Jeszcze? - pytała Babcia za każdym razem, kiedy wymietli do czysta talerze. Sean i Jan Paulus spoglądali jeden na drugiego i kiwali głowami. W końcu chochla zaskrobała o dno garnka.
- Skończyło się, dzieci, musimy to przenieść na kiedy indziej. Po jej słowach zapadła cisza. Sean i Jan Paulus siedzieli sztywno wyprostowani, wpatrując się w swoje talerze. Nagle Jan Paulus czknął i zmienił się na twarzy. Poderwał się na nogi i zniknął w ciemnościach.
- Ach! Słuchajcie, słuchajcie - zawołała Babcia. Po krótkim oczekiwaniu wybuchnęła śmiechem. - Niewdzięczny łajdaku, to tak ci smakuje moje jedzenie? Gdzie twój suweren, Dziadku?
- Poczekaj chwilę, chciwa starucho, gra się jeszcze nie skończyła - odparł Dziadek, wlepiwszy oczy w Seana. - Coś mi się widzi, że tobie też zaraz pęknie bańdzioch.
Sean przymknął oczy. W uszach brzmiały mu nader wyraźnie odgłosy dolegliwości trapiących Jana Paulusa.
- Dziękuję za przepyszny... - zaczął i nie skończył. Musiał odbiec wystarczająco daleko, żeby nie usłyszała go Katrina.

12. Nazajutrz przy śniadaniu Sean zastanawiał się nad swym następnym krokiem. Mógł napisać zaproszenie na obiad i osobiście je doręczyć. Oni wtedy poproszą, żeby usiadł i napił się kawy, i jeśli trochę poczeka, może wyłonić się odpowiednia sposobność. Nawet Dziadek przestanie w końcu mówić, a Babcia osłabi czujność. Był przekonany, że uda mu się porozmawiać z Katriną. Nie wiedział jeszcze, co jej powie, ale tym będzie się martwił, kiedy nadejdzie pora. Wdrapał się do wozu i odszukał w skrzyni papier i ołówek. Wrócił do stołu, rozpostarł przed sobą kartkę i obgryzając koniec ołówka wlepił oczy w busz. Coś poruszyło się między drzewami. Sean odłożył ołówek i wstał. Psy zaszczekały krótko i umilkły rozpoznając Hlubiego. Wracał biegiem - to oznaczało ważne wiadomości. Sean wyszedł mu na spotkanie.
- Duże stado, Nkosi, wiele sztuk z pięknymi kłami. Widziałem, jak piły wodę w rzece, a potem zniknęły spokojnie w buszu.
- Kiedy? - zapytał Sean, chcąc zyskać na czasie. Szukał w myślach powodu, żeby pozostać w obozie - wystarczająco wiarygodnego, aby przekonać Mbejane, który zaczął już siodłać konia.
- Rano, przed wschodem słońca - odparł Hlubi, a Sean próbował sobie przypomnieć, czy boli go lewe, czy prawe ramię. Nie mógł polować z obolałym ramieniem, to jasne. Mbejane przyprowadził konia. Sean podrapał się w nos i odkaszlnął.
- Biegnie za mną tropiciel z drugiego obozu, Nkosi. On także widział stado i zaraz powie o tym swemu panu. Ale ja wyprzedziłem go, bo w nogach jestem szybki jak gazela - zakończył skromnie Hlubi.
- Ach tak?
Zmieniało to całkowicie problem: Sean nie mógł zostawić stada temu ryżemu Holendrowi. Pobiegł do wozu i złapał leżący obok posłania pas z nabojami. Jego strzelba tkwiła już w olstrze.
- Zmęczony jesteś, Hlubi? - zapytał, zarzucając sobie na ramię pas z ciężką amunicją. Po ciele Zulusa płynęły strumienie potu; oddychał szybko i głęboko.
- Nie, Nkosi.
- Dobrze, w takim razie prowadź nas do tych swoich słoni, moja ty szybkonoga gazelo - powiedział Sean, wskakując na siodło. Spojrzał przez ramię na drugi obóz. Dziewczyna nie ucieknie.
Sean musiał dostosować się do szybkości Hlubiego, podczas gdy Lerouxowie mogli puścić się galopem, trzymając się wyraźnych śladów, pozostawionych przez niego. Dopędzili go już po dwóch milach.
- Dzień dobry - zawołał Dziadek, zrównując się z Seanem i zwalniając do kłusa. - Widzę, że wybrał się pan na poranną przejażdżkę.
Sean zrobił dobrą minę do złej gry.
- Jeśli mamy zamiar zapolować, musimy to zrobić razem. Zgadzacie się?
- Oczywiście, meneer.
- Musimy także podzielić zdobycz równo na trzy części.
- Tak się na ogół robi - skinął głową Dziadek.
- Zgadzasz się? - zapytał Sean, obracając się w siodle do Jana Paulusa. Ten chrząknął głośno. Odkąd stracił zęby, niechętnie otwierał usta.
Odnaleźli trop w ciągu godziny. Słonie przedarły się przez gęsty busz wzdłuż rzeki. Zostawiły po sobie placki nawozu, przewróciły większe pnie, żeby dostać się do rosnących na górze delikatnych liści i zdarły korę z młodych drzewek, które stały nagie i zalane sokiem.
- Nie potrzebujemy tropicieli, żeby iść ich śladem - stwierdził Jan Paulus. W jego głosie zabrzmiały pierwsze oznaki podniecenia. Sean spojrzał na niego, zastanawiając się, ile słoni padło od jego strzelby. Może tysiąc, może więcej - mimo to kolejny raz budziła się w nim pasja myśliwego.
- Każ swoim służącym biec za nami. Pojedziemy przodem. Będziemy je mieli w ciągu godziny - powiedział Jan Paulus, ukazując w uśmiechu poszczerbione zęby i Sean poczuł, jak jemu również jeżą się włosy na przedramionach. Odwzajemnił uśmiech.
Cwałowali pierś w pierś, trzymając luźno cugle, żeby konie mogły same wybrać drogę między poprzewracanymi drzewami. W miarę jak posuwali się na północ, nadrzeczny busz przerzedził się i przeszedł w porośniętą z rzadka drzewami sawannę. Źdźbła trawy muskały w przelocie ich strzemiona. Ziemia była twarda i równa.
Jechali w milczeniu, pochyleni w siodłach i wpatrzeni przed siebie. Rytmiczne uderzenia kopyt przypominały zagrzewający do boju werbel. Sean przebiegł palcami po przewieszonych przez pierś nabojach, a potem wyciągnął strzelbę, sprawdził, czy jest nabita, i z powrotem wsadził w olstro.
- Są! - zawołał Dziadek i w tej samej chwili Sean zobaczył stado. Stało w zagajniku ćwierć mili przed nimi.
- Niech mnie diabli - gwizdnął Jan Paulus. - Musi ich być co najmniej ze dwieście.
Sean usłyszał pierwsze, podobne do świńskiego kwiku, głosy alarmu, zobaczył falujące uszy i uniesione trąby. Słonie zbiły się w stado, odwróciły do nich zadami i rzuciły do ucieczki, wzbijając gęsty tuman kurzu.
- Paulus zajmie się lewym skrzydłem. Panu, meneer, zostawiam środek, a sam ruszam w prawo - krzyknął Dziadek.
Sean wcisnął kapelusz na uszy i uderzył piętami konia. Niczym ciśnięty silnie trójząb trzej jeźdźcy pogalopowali za stadem. Sean wpadł w tuman kurzu. Przed nim poruszała się skłębiona szara masa. Wybrał starą samicę i podjechał do niej tak blisko, jak mógł. Widział poszczególne włoski na jej ogonie i skórę pomarszczoną jak moszna starca. Dotknął dłonią karku swojego wierzchowca. Ten pochylił się do przodu i po kilku susach zatrzymał. Sean wyrwał stopy ze strzemion i skoczył na ziemię na ugiętych dla złagodzenia wstrząsu nogach. Na grzbiecie słonicy widać było odznaczające się pod skórą kręgi - Sean rozerwał je pierwszym pociskiem i zwierzę upadło, ślizgając się na tylnych nogach niczym chory na robaki pies. Koń skoczył do przodu, zanim Sean zdążył dobrze usadowić się w siodle, i od tej chwili wszystko zlało się ze sobą: świszczące w uszach powietrze, ryk rannych zwierząt, tumany pyłu i woń spalonego prochu. Dogonić je pomimo drapiącego w gardle kurzu. Zrównać się z nimi, zeskoczyć z konia i strzelić. Czerwona posoka na szarej skórze. Szczękanie zamka, gorąca lufa, szarpiąca wściekle do tyłu kolba. Zalewający oczy słony pot. Z powrotem w siodle. I znowu strzał. Dwa kolejne słonie ryczące żałośnie, leżące na sparaliżowanych nogach. Krew jak czerwona flaga. Następny, wsunięty do komory nabój. I znowu w siodle. Dogonić je, wycelować, pociągnąć za spust. Przeszywający skórę z głuchym odgłosem pocisk, a potem dalsza jazda - aż w końcu koń osłabł pod Seanem i musiał pozwolić im uciec. Stał, nie mogąc przełknąć śliny i obejmując rękami koński łeb, gardło miał wypełnione kurzem i ściśnięte z pragnienia. Trzęsły mu się ręce i znowu rozbolało go ramię. Odwiązał jedwabną szarfę, wytarł nią twarz, po czym wydmuchał błoto z nosa i napił się wody z manierki. Miała słodki smak. W pogoni za stadem zapędził się w busz, w gęste zarośla mopani. Ze wszystkich stron otaczały go ich błyszczące, zielone, zwieszające się aż do ziemi liście. Powietrze było nieruchome i gorące. Sean ruszył z powrotem. Z łatwością odnajdywał ranne słonie, nasłuchując ich ryków. Widząc go, próbowały szarżować, wlokąc za sobą tylne nogi i wymachując trąbami. Po strzale w głowę osuwały się nieruchomo na ziemię. To była najbardziej przykra część polowania, Sean starał się zakończyć ją jak najszybciej. Wokół siebie słyszał inne wystrzały i kiedy wyszedł na polanę, zobaczył Jana Paulusa prowadzącego w jego stronę konia.
- Ile? - zawołał Sean.
- Gott, człowieku, nawet ich nie liczyłem. Ale polowanie, co? Dasz mi się trochę napić? Zgubiłem gdzieś manierkę.
Strzelba Jana Paulusa tkwiła w olstrze, cugle miał zarzucone na ramię, a koń szedł za nim z pochylonym ze zmęczenia łbem. Polana otoczona była gęstą ścianą mopani, zza których nagle wyskoczył ranny słoń. To musiał być postrzał w płuco - jedną stronę piersi miał całą pokrytą pianą, a kiedy ryczał, z trąby pryskała mu różowa fontanna krwi. Ruszył na Jana Paulusa z uniesionymi niczym wojenne sztandary czarnymi uszami. Koń Bura stanął dęba, ściągnął Janowi Paulusowi cugle z ramienia i pogalopował w bok, zostawiając swego pana sam na sam z szarżującym słoniem. Sean skoczył na siodło, nie dotykając strzemion. Jego koń poderwał głowę do góry i zatańczył niespokojnie w miejscu, ale Sean opanował go i ruszył do przodu, żeby zwrócić na siebie uwagę słonia.
- Nie uciekaj, na litość boską, nie uciekaj! - zawołał, wyjmując strzelbę z olstra. Jan Paulus usłyszał go. Stanął w lekkim rozkroku i opuścił ręce. Słoń także usłyszał krzyk Seana, obrócił w jego stronę głowę i Sean ujrzał w oczach rannego zwierzęcia pierwsze oznaki wahania. Wypalił, nie starając się dokładnie celować, mając tylko nadzieję, że go zrani i odciągnie od Jana Paulusa. Kula przeszyła grubą skórę z odgłosem uderzającego o ścianę mokrego ręcznika. Słoń odwrócił się niezgrabnie, osłabiony postrzałem w płuca. Sean ściągnął cugle i zawrócił, słysząc za sobą ryk atakującego zwierzęcia.
Drżącymi i śliskimi od potu rękami zaczął ładować strzelbę. Jeden z miedzianych nabojów wyślizgnął mu się z palców, uderzył o kolano i upadł w trawę pod końskie kopyta. Słoń doganiał go. Sean obluzował przytroczoną do siodła derkę i pozwolił jej upaść - czasami słonie zatrzymują się, żeby stratować nawet zgubiony kapelusz; ale nie ten. Sean obrócił się w siodle i strzelił. Słoń zaryczał ponownie - był tak blisko, że tryskająca z trąby krew opryskała Seanowi twarz. Koń ledwie biegł; Sean czuł, jak przy każdym kroku uginają się pod nim nogi. Zbliżali się do skraju polany, zmierzając w stronę gęstej, zielonej ściany buszu. Sean wsadził do komory kolejny nabój i przerzucił nogę przez siodło. Zaczął się powoli zsuwać w dół, aż jego stopy dotknęły ziemi i mógł biec obok konia. Po chwili puścił siodło; siła rozpędu rzuciła go do przodu, ale zatoczywszy się raz i drugi, zdołał utrzymać się na nogach. Odwrócił się i złożył do pierwszego porządnego strzału. Słoń zbliżał się szybko, przytłaczając go swoim ogromem, wysoki jak wisząca skała. Miał zwiniętą na piersi trąbę i uniesione wysoko kły.
"Jest za blisko, o wiele za blisko. Z tej odległości nie zdołam trafić w mózg."
Wycelował we wgłębienie na czole, tuż powyżej linii oczu. Wypalił i pod słoniem ugięły się nogi; jego mózg niczym przejrzały pomidor trysnął z czaszki.
Sean próbował uciec przed walącym się na niego wielkim cielskiem, ale jedna z potężnych nóg przygniotła go i upadł na twarz. Leżał nie ruszając się z miejsca. Było mu niedobrze, w żołądku wciąż czuł lepki dotyk strachu.
Po chwili usiadł i przyjrzał się słoniowi. Jeden z jego kłów złamał się równo przy samej wardze. Po chwili nadbiegł, dysząc ciężko ze zmęczenia, Jan Paulus. Zatrzymał się obok słonia, dotknął rany na jego czole, a potem wytatł palce w koszulę.
- Nic ci się nie stało, człowieku?
Ujął Seana pod ramię i pomógł mu wstać; a potem podniósł z ziemi jego kapelusz i długo go otrzepywał, zanim podał Seanowi do ręki.

13. Tę noc spędzili osłonięci z trzech stron brzuchem i nogami jednego z zabitych słoni. Pili razem kawę; Sean siedział między dwoma Lerouxami, oparłszy plecy o szorstką skórę martwego zwierzęcia. Rysujące się na tle nocnego nieba gałęzie obsiadły sępy, a w ciemności słychać było wstrętny chichot hieny. Dostarczyli prawdziwej uczty grabarzom. Mało ze sobą mówili, bo padali z nóg, ale Sean wyczuwał, jak bardzo mu są obaj wdzięczni.
- Dziękuję ci, kerel - odezwał się do niego w końcu grubym głosem Jan Paulus, zanim owinęli się w koce.
- Być może pewnego dnia będziesz miał okazję odwdzięczyć mi się tym samym.
- Mam nadzieję, ja. Mam taką nadzieję. Nazajutrz obudzili się wczesnym rankiem.
- Wycięcie wszystkich tych kłów zajmie nam trzy albo cztery dni - oznajmił Dziadek, po czym i zadarł głowę w górę. - Nie podobają mi się te chmury. Jeden z nas powinien pojechać do obozu, żeby sprowadzić więcej ludzi oraz wozy do zwiezienia kości.
- Ja pojadę - zgłosił się Sean, wstając szybko z miejsca.
- Miałem na myśli siebie - zaprotestował stary Leroux, ale Sean wołał już na Mbejane, żeby siodłał mu konia, i Dziadek nie bardzo mógł się z nim spierać. Nie po wczorajszym.
- Powiedz Babci, żeby przeprawiła wozy przez rzekę - powiedział Dziadek, dając za wygraną. - Nie chcemy, żeby przybór zastał nas po tej stronie. Na pewno będzie ci wdzięczna za pomoc.
- Zrobię, co mogę - zapewnił go Sean.
Jego koń nie odzyskał jeszcze sił po wczorajszym polowaniu i Sean dotarł do rzeki dopiero po trzech godzinach.
Uwiązał konia przy brzegu i zszedł do jednej z sadzawek. Rozebrał się, zanurzył w wodzie i natarł garścią szorstkiego piasku. Kiedy wygramolił się z sadzawki i wytarł koszulą, poczuł, jak piecze go skóra. Wskoczył na siodło i ruszył brzegiem rzeki, ledwo powstrzymując się od puszczenia konia galopem. Roześmiał się głośno do siebie.
- Mam wolne pole, chociaż wcale bym się nie zdziwił, gdyby ten podejrzliwy stary Holender ruszył moim tropem.
Roześmiał się znowu i pomyślał o kształcie piersi Katriny i kolorze jej oczu, zielonym jak creme-de-menthe w kryształowym pucharze. Muskuły jego nóg napięły się i koń wydłużył krok w odpowiedzi na ucisk kolan.
- Dobrze, w takim razie biegnij szybciej - zachęcił go Sean. - Nie nalegam, ale będę ci serdecznie wdzięczny.
Zajechał najpierw do swojego obozu i zmienił przepoconą koszul? na świeżą, skórzane bryczesy na czyste spodnie z zielonego perkalu, a zdarte buty na miękkie, wyczyszczone na wysoki połysk. Natarł zęby solą i przejechał grzebieniem po brodzie i czuprynie. Przyjrzał się sobie w lustrze i stwierdziwszy, że ślady walki powoli schodzą mu z twarzy, mrugnął do własnego odbicia.
- Któż mógłby ci się oprzeć?
Ostatni raz podkręcił wąsa, wyskoczył z wozu i nagle poczuł nieprzyjemne ssanie w żołądku. Idąc do obozu Lerouxów, łamał sobie głowę, skąd się ono wzięło. Dokładnie tego samego uczucia doznawał, kiedy wzywał go do swego gabinetu Waite Courteney, żeby wymierzyć karę za jakieś chłopięce przewinienie.
- To dziwne - mruknął. - Czego tu się bać? - Zatrzymał się, czując jak opuszcza go pewność siebie. - Chyba czuć mi z ust... powinienem wrócić do obozu i rozgryźć parę goździków. - Obrócił się i ruszył z ulgą z powrotem, doskonale wiedząc, że to tylko pretekst, ale po chwili ponownie stanął w miejscu. - Weź się w garść, człowieku. To tylko dziewczyna, niewykształcona holenderska dziewczyna. Miałeś w życiu pięćdziesiąt lepszych kobiet.
- Wymień chociaż dwie - mruknął.
- Świetnie, na przykład... och, na rany Chrystusa, przestań marudzić - uciął i zmobilizowawszy całą odwagę, ruszył w stronę obozu Lerouxów.
Siedziała na stołku w środku utworzonego przez wozy, zalanego słońcem kręgu. Pochylała się do przodu, a jej świeżo umyte, gęste włosy spływały prawie do samej ziemi, zakrywając twarz. Przy każdym dotknięciu szczotki podrywały się niczym żywa istota, a słońce krzesało z nich czerwone iskry. Sean pragnął ich dotknąć, pragnął owinąć je sobie wokół rąk i wtulić w twarz, wdychając ich ciepły, lekko mleczny zapach przypominający woń szczenięcej sierści. Podszedł do niej cicho, ale nim zdążył położyć palce na włosach, ujęła błyszczącą falę w obie dłonie i zarzuciła ją sobie na ramiona. Zobaczył błysk zaskoczenia w jej zielonych oczach. "O nie! Nie, kiedy mam rozpuszczone włosy!" Zawirowała spódnica, upadł przewrócony stołek i Katrina zniknęła w swoim wozie. Sean podrapał się w nos i stał zakłopotany w miejscu.
- Dlaczego wrócił pan tak szybko, meneer? - zawołała przez brezent. - Gdzie są inni? Czy wszystko w porządku?
- Tak, obaj są cali i zdrowi. Zostawiłem ich i przyjechałem po wozy, żeby zwieźć kość.
- Och, to wspaniale.
Usiłował domyślić się z brzmienia jej głosu, czy to wspaniale, że są cali i zdrowi, czy, że ich zostawił. Jak na razie wszystkie oznaki były korzystne; jej zmieszanie było dobrą wróżbą.
- Co się stało? - wrzasnęła z któregoś wozu Babcia. - To nie Dziadek, nie powiesz mi chyba, że coś mu się stało? - Wóz zakołysał się niebezpiecznie i w szczelinie ukazało się jej różowe, pomarszczone od snu oblicze. Zapewnienia Seana utonęły w potężnym zawodzeniu.
- Och, wiedziałam, że to się stanie. Miałam przeczucie. Nie powinnam była go puszczać.
- Paulus, och, Jan Paulus! Muszę do niego jechać. Gdzie on jest? - krzyczała Henrietta biegnąc od ogniska rozpalonego za wozami, a potem rozszczekały się psy i do ogólnego zamieszania dołączyły się wrzaski służących. Sean próbował ich wszystkich przekrzyczeć, zerkając jednocześnie na wychodzącą z wozu Katrinę. Doprowadziła swoje włosy do porządku - spływały jej teraz na plecy obwiązane zieloną wstążką. Śmiejąc się, pomogła mu uspokoić Babcię i Henriettę.
Przyniosły mu kawy, po czym usiadły wokół niego i słuchały relacji z polowania. Sean opisał szczegółowo historię uratowania Jana Paulusa, zyskując przez to bardziej przychylne spojrzenie Henrietty. Tymczasem zrobiło się za późno, żeby przeprawiać wozy przez rzekę, mówił więc dalej - przyjemnie było mieć za audytorium trzy zasłuchane kobiety. Potem zjedli wszyscy kolację.
Z ostentacyjnym taktem Babcia i Henrietta wycofały się wcześnie do swoich wozów, zostawiając Seana i Katrinę przy ognisku. W dokładnie odmierzonych odstępach rozlegały się w wozie Babci sceniczne kaszlnięcia, mające im przypomnieć, że nie są zupełnie sami. Sean zapalił cygaro i wlepił oczy w ogień, próbując rozpaczliwie powiedzieć coś inteligentnego, ale do głowy przychodziła mu uparcie tylko jedna kwestia: "chwała Bogu, że nie ma tutaj Dziadka". Zerknął ukradkiem na Katrinę - ona także wpatrywała się w ogień. Na jej twarzy widniał rumieniec. Sean natychmiast także się zaczerwienił. Otworzył usta, żeby coś powiedzieć, ale wydarł się z nich tylko krótki, piskliwy odgłos. Zamknął z powrotem usta.
- Jeśli pan chce, możemy mówić po angielsku, meneer.
- Mówisz po angielsku? - zapytał łamiącym się ze zdumienia głosem.
- Ćwiczę codziennie wieczorem... czytam na głos moje książki. Sean uśmiechnął się do niej zadowolony - to, że mógł rozmawiać z nią w jego własnym języku, nagle stało się bardzo ważne. Pękła tama, wstrzymująca wszystkie jego pytania, i słowa zaczęły płynąć nieprzerwanym potokiem. Kiedy Katrina nie umiała odpowiedzieć po angielsku, trzepotała rękoma i z powrotem przechodziła na afrikaans. Czasami zapadało na chwilę milczenie, a potem zaczynali mówić jednocześnie i śmiali się, lekko zmieszani. Rozmawiali, siedząc na skraju krzeseł i wpatrując się w siebie. Wzeszedł księżyc - czerwony, zapowiadający deszcz - a w ognisku tliło się jeszcze tylko parę głowni.
- Katrino, dawno minęła już pora, o której przyzwoici ludzie kładą się spać. Pan Courteney jest zmęczony.
Przyciszyli głosy do szeptu, starając się wykorzystać ostatnie chwile.
- Za minutę, dziewczyno, wychodzę, żeby zaprowadzić cię do łóżka.
Podeszli do wozu; jej spódnica ocierała się przy każdym kroku o jego nogi. Przystanęła z dłonią opartą o stopień. Nie była taka wysoka, jak myślał: głową sięgała mu tylko do policzka. Przez kilka sekund wahał się, bojąc się, że ją zrazi, że przerwie delikatną nić, którą udało mu się nawiązać, ale potem pochylił się ku niej powoli i coś zafalowało w nim, kiedy ujrzał, że Katrina unosi lekko policzek i opuszcza powieki.
- Dobranoc, panie Courteney - rozległ się głośny, karcący głos Babci. Wyprostował się przepełniony poczuciem winy.
- Dobranoc, mevrouw.
Katrina dotknęła jego ramienia powyżej łokcia. Miała ciepłe palce.
- Dobranoc, meneer, zobaczymy się jutro rano.
Wspięła się po stopniach, szeleszcząc spódnicą, i zniknęła między płachtami brezentu. Sean rzucił groźne spojrzenie w stronę wozu Babci.
- Dziękuję bardzo... i jeśli jest cokolwiek, co mógłbym dla pań zrobić, proszę się nie krępować.

14. Nazajutrz wczesnym rankiem zaczęli przeprawiać wozy. W zamęcie, jaki powstał przy zaprzęganiu wołów i prowadzeniu ich przez ułożoną z pni drogę, nie było czasu na rozmowę z Katrina. Prawie cały ranek Sean spędził w korycie rzeki, smażąc się w słońcu. Spocony jak zapaśnik, zdarł z siebie koszulę. Kiedy przeprawiali przez rzekę wóz Katriny, jechał tuż obok niej. Popatrzyła na jego obnażoną pierś i ramiona. Policzki pociemniały jej pod czepkiem, spuściła oczy i nie spoglądała na niego więcej. Kiedy na północnym brzegu pozostały tylko dwa wozy - te, które miały pojechać po kość słoniową, Sean uznał, że czas na odpoczynek, umył się w jednej z sadzawek, nałożył koszulę i przeszedł na Południowy brzeg, oczekując, że spędzi teraz długie popołudnie w towarzystwie Katriny.
Na spotkanie wyszła mu Babcia.
- Dziękuję, mój niedźwiedziu. Dziewczęta zapakowały ci zimne nuęso i butelkę kawy, żebyś miał się czym posilić po drodze.
Seanowi zrzedła mina. Na śmierć zapomniał o tej przeklętej kości słoniowej; jeśli o niego chodziło, Dziadek i Jan Paulus mogli ją sobie zatrzymać całą.
- Niech pan się nami teraz nie przejmuje, meneer. Wiem, jak to jest z mężczyznami. Kiedy mają coś do zrobienia, nie myślą o niczym innym.
Katrina trzymała paczkę w dłoniach. Sean popatrzył na nią, oczekując jakiegoś znaku. Jedno skinienie głowy i oprze się nawet Babci.
- Nie siedź tam zbyt długo - szepnęła. Myśl, że mógłby uchylić się od obowiązku, najwyraźniej nie przyszła jej nawet do głowy. Sean zadowolony był, że tego nie zaproponował.
Droga z powrotem bardzo mu się dłużyła.
- Nie spieszyłeś się zbytnio - powitał go Dziadek z kwaśną miną i podejrzliwym błyskiem w oku. - Jeśli nie chcesz stracić części swojego udziału, zabieraj się lepiej szybko do roboty.
Wyjęcie kłów było delikatnym zadaniem; jedno ześlizgnięcie się topora mogło okaleczyć kość i zmniejszyć do połowy jej wartość. Pracowali w upale otoczeni błękitnymi rojami much, które siadały im na wargach i wciskały się do nozdrzy i oczu. Zwłoki zaczęły się już rozkładać, a brzuchy rozdęte były gazami, które wydobywały się w pośmiertnej czkawce. Uwijali się spoceni, z rękoma do łokci umarzanymi we krwi, ale z każdą godziną wozy wypełniały się, aż w końcu trzeciego dnia załadowali na nie ostatni kieł. Sean ocenił wartość swojej części na tysiąc dwieście funtów - ekwiwalent satysfakcjonującej jednodniowej gry na giełdzie.
Wyruszając rankiem z powrotem do obozu, był w dobrym nastroju, ale w miarę jak przedzierali się przez busz z ciężko wyładowanymi wozami, powoli rzedła mu mina. Deszcz chyba się wreszcie zdecydował. Niebo zawisło nisko nad ich głowami jak brzuch ciężarnej maciory. Chmury nie przepuszczały gorąca i ludzie oddychali ciężko, a woły ryczały żałośnie. Koło trzeciej usłyszeli w oddali pierwszy grzmot.
- Zmoczy nas, zanim przejdziemy rzekę - denerwował się Dziadek. - Spróbuj wykrzesać trochę siły z tych wołów.
Dotarli do obozu Seana w godzinę po zapadnięciu zmroku i prawie się nie zatrzymując, zrzucili z wozu jego kość słoniową, a potem zjechali na dno rzeki, przeprawiając się na południowy brzeg.
- Moja matka przygotuje jedzenie - zawołał obracając się przez ramię Jan Paulus. - Kiedy się umyjesz, przyjdź do nas coś przekąsić.
Sean zjadł kolację razem z Lerouxami, ale wszelkie jego próby porozmawiania z Katrina na osobności udaremnione zostały przez Dziadka, który zorientował się, że potwierdzają się jego najgorsze podejrzenia. Starzec zagrał swoją kartą atutową zaraz po kolacji, każąc po prostu Katrinie iść spać. Sean mógł tylko wzruszyć bezradnie ramionami, kiedy rzuciła mu błagalne spojrzenie. Po jej odejściu Sean wrócił do swojego obozu. Półprzytomny ze zmęczenia rzucił się w ubraniu na posłanie.
Deszcze rozpoczęły swoją doroczną ofensywę salwą piorunów, która zerwała na wpół obudzonego Seana z łóżka. Rozchylił brezentową płachtę z przodu wozu i usłyszał nadchodzący wiatr.
- Mbejane, zagoń stado do środka obozu. Upewnij się, czy wszystkie płachty są dobrze przytroczone.
- Już to zrobiłem, Nkosi. Ustawiłem wozy tuż przy sobie, tak żeby woły nie mogły się spłoszyć i...
Wiatr porwał gdzieś pozostałe słowa.
Nadleciał ze wschodu, płosząc drzewa, które zatrzęsły ze strachu gałęziami; zabębnił po brezencie i wypełnił powietrze kurzem i suchymi liśćmi. Zapędzone do środka obozu woły zaczęły się niespokojnie kręcić. A potem nadciągnął deszcz, zacinając jak grad, zagłuszając wichurę i zamieniając powietrze w rwące potoki. Zalewał pochyłą ziemię, niezdolną do wchłonięcia wody, ogłuszał i oślepiał. Sean wrócił na swoje posłanie i przysłuchiwał się tej furii. Przyprawiała go o senność. Nasunął koc na policzek i zasnął.
Rano wyciągnął ze skrzyni przy łóżku deszczowiec. Cerata szeleściła głośno, kiedy go na siebie wkładał. Zeskoczył z wozu. Drepczące woły zamieniły teren wewnątrz obozu w głębokie do kostek bajoro i nie można było rozpalić ogniska. Deszcz wciąż padał, ale jego szum był nieproporcjonalnie głośny w stosunku do siły. Sean przerwał swoją inspekcję obozu; nagle uświadomił sobie, że to nie deszcz, lecz gniewny głos wezbranej rzeki. Ślizgając się w błocie wybiegł z obozu i stanął na brzegu Limpopo. Spojrzał na oszalałą wodę. Była tak gęsta od błota, że przypominała lawę, a płynęła tak szybko, że wydawała się nieruchoma. Przeskakiwała przez skalne zwaliska, rwała przez głębiny i syczała, łamiąc się w drobne fale na mieliznach. Wrażenia, że cała rzeka zastygła w brunatnych konwulsjach, prawie wcale nie zakłócał widok niesionych przez nią gałęzi i pni - tak szybko przemykały po jej powierzchni.
Przepełniony obawą podniósł oczy na przeciwległy brzeg. Wozy Lerouxów zniknęły.
- Katrina - szepnął, żałując tego, co mogło się wydarzyć. - Katrina - powtórzył i poczucie straty zamieniło się w gniew. Uświadomił sobie, że ogarniająca go tęsknota nie jest tylko kłuciem w boku, które da się łatwo rozmasować i zapomnieć - to był Prawdziwy ból, który odczuwa się w głowie, w sercu i w rękach z taką mocą jak w lędźwiach. Nie powinien dać jej odejść. Pobiegł z powrotem do wozu, zdarł z siebie ubranie i rzucił je na łóżko.
- Ożenię się z nią - powiedział i zaskoczyły go własne słowa. Stał nagi, z onieśmieloną miną.
- Ożenię się z nią - powtórzył. Była to niezwykła myśl i trochę go nawet przeraziła. Wyjął ze swojej skrzyni szorty, założył je i zapiął rozporek.
- Ożenię się z nią. - Uśmiechnął się zdziwiony własną śmiałością. - Niech mnie diabli, jeśli tego nie zrobię. - Zapiął pas i przywiązał do niego parę veldschoenów. Zeskoczył w błoto. Poczuł na obnażonych plecach zimne krople deszczu i przeszedł go dreszcz. A potem zobaczył, że zza jednego z wozów wychodzi Mbejane. Ruszył biegiem w stronę brzegu rzeki.
- Nkosi, Nkosi, co robisz?
Sean wtulił głowę w ramiona i przyspieszył kroku. Mbejane puścił się za nim w pogoń.
- To szaleństwo... najpierw o tym porozmawiajmy - wrzasnął. - Proszę cię, Nkosi, proszę!
Sean zjechał skarpą, ślizgając się po błocie. Mbejane skoczył za nim w dół i złapał go tuż przy skraju wody, ale błoto pokryło ciało Seana lepką niczym smar warstwą i Zulus nie zdołał go utrzymać. Sean wyślizgnął mu się z rąk i rzucił w środek nurtu. Ułożył się płasko na wodzie i starał się płynąć na plecach, unikając powrotnej fali. Rzeka porwała go ze sobą. Nagle woda zalała mu usta - krztusząc się zgiął się wpół, a wir natychmiast wciągnął go w głąb, potem wypuścił na krótko, pozwalając na zaczerpnięcie łyku powietrza, i wessał z powrotem. Sean wynurzył się, młócąc wodę rękoma, ale rzeka porwała go zaraz w dół potężną kaskadą i poznał po bólu w piersiach, że tonie. Niesiony wartkim prądem między skałami nie dbał już o nic. Był zbyt zmęczony. Nagle coś otarło się o jego pierś i podniósł w obronnym geście rękę; jego palce zacisnęły się na płynącej kłodzie, a głowa wynurzyła z wody. Zaczerpnął powietrza i przywarł do pnia, wciąż żywy, pragnący żyć. Zaczął młócić wodę nogami, kierując się w poprzek prądu i obejmując ramionami kawał drzewa.
Jeden z wirów przy południowym brzegu porwał kłodę, która zaczepiła się o jakieś gałęzie. Sean złapał się ich, podciągnął i znalazł na płyciźnie. Ukląkł w błocie; z ust i z nosa tryskała mu woda. Zgubił gdzieś swoje veldschoeny. Odbiło mu się boleśnie i spojrzał na rzekę. Jak szybko płynęła, ile czasu spędził w wodzie? Znajdował się w odległości co najmniej piętnastu mil od obozu. Otarł twarz ręką. Uniósł się na miękkich nogach i ruszył w górę rzeki.
Dopiero po trzech godzinach dotarł do miejsca położonego naprzeciwko obozu. Mbejane i inni zaczęli na jego widok wymachiwać z dziką radością rękami, ale rzeka zagłuszała wszelkie ich okrzyki. Seanowi było zimno i miał pokaleczone stopy. Zostawione przez wozy Lerouxów koleiny szybko znikały w błocie. Ruszył ich śladem i szedł, aż zobaczył trzepoczący we mgle brezent. Ból w stopach ustąpił, jak ręką odjął.
- Niech mnie kule biją! - wrzasnął Jan Paulus. - Jak przedostałeś się na drugi brzeg rzeki?
- Przefrunąłem, jakżeby inaczej? - odparł Sean. - Gdzie Katrina?
Paulus wybuchnął śmiechem, odchylając się do tyłu w siodle.
- Ach, to tu cię boli. A ja myślałem, że przeszedłeś taki szmat drogi, żeby się ze mną pożegnać.
Sean zaczerwienił się.
- No dobrze, mój wesołku. Dosyć zabawy na dzisiaj... Gdzie ona jest?
W ich stronę nadjeżdżał galopem Dziadek. Pierwsze pytanie zadał z odległości pięćdziesięciu jardów, a piąte, kiedy się zatrzymał. Sean wiedział już z doświadczenia, że nie było sensu na nie odpowiadać. Spojrzał za plecy dwóch Lerouxów i zobaczył ją. Nadbiegała od pierwszego wozu, z wiszącym u szyi czepkiem i powiewającymi w powietrzu włosami. Trzymała wysoko uniesioną nad błotem spódnicę; jej opalone policzki pokrył ciemny rumieniec, a oczy miała bardzo zielone. Sean dał nurka pod szyją Dziadkowego konia i pognał mokry i zabłocony na jej spotkanie.
A potem wstyd zatrzymał ich w miejscu i stanęli kilka kroków od siebie.
- Wyjdziesz za mnie, Katrino?
Zbladła. Popatrzyła na niego szeroko otwartymi oczyma, a potem odwróciła się z płaczem i Sean poczuł, jak ziemia usuwa mu się spod nóg.
- Nie! - wrzasnął wściekle Dziadek. - Nie wyjdzie za ciebie. Zostaw ją w spokoju, ty wielki pawianie. Doprowadziłeś ją do łez. Wynoś się stąd. To jeszcze małe dziecko. Wynoś się stąd. - Wjechał między nich koniem.
- Zamknij gębę, ty stary nudziarzu - odezwała się zdyszana Babcia. Ona także chciała wziąć udział w dyskusji. - Co ty o tym w ogóle wiesz? To, że płacze, wcale nie znaczy, że go nie chce.
- Myślałam, że pozwoli mi odejść - łkała Katrina. - Myślałam, 2e mu na mnie nie zależy.
Sean krzyknął z radości i próbował obejść konia.
- Zostaw ją w spokoju! - wrzeszczał desperacko Dziadek, zajeżdżając mu drogę. - Doprowadziłeś ją do łez. Mówię ci! Ona płacze!
Katrina płakała, co do tego nie było żadnych wątpliwości. Nie przestając łkać, także próbowała obejść Dziadkowego konia.
- Vat haar! - krzyknął Jan Paulus. - Bierz ją, człowieku, bierz ją! Babcia złapała blokującego drogę konia za cugle i odciągnęła na bok; była silną kobietą. Sean i Katrina zderzyli się i przywarli do siebie.
- No i o to właśnie chodzi, człowieku. - Jan Paulus zeskoczył z konia i zaczął walić Seana po plecach. Nie mogąc się obronić, Sean posuwał się po każdym uderzeniu o krok do przodu.
Dużo później stanęli przy ognisku.
- Może dostać w posagu dwa wozy - mruczał ponuro Dziadek.
- Trzy! - wtrąciła się Katrina.
- Cztery! - oznajmiła Babcia.
- Bardzo dobrze, cztery. Nie obłapiaj go tak, dziewczyno. Nie masz żadnego wstydu?
Katrina szybko opuściła rękę, którą obejmowała Seana w pasie. Sean pożyczył ubranie od Jana Paulusa. Przestało padać, ale nisko wiszące chmury znowu zbierały się na deszcz.
- I cztery konie - podpowiedziała swemu mężowi Babcia.
- Chcesz ze mnie zrobić żebraka, kobieto?
- Cztery konie - powtórzyła Babcia.
- Dobrze, dobrze... cztery konie. - Dziadek spojrzał na Katrinę smutnymi oczyma. - To jeszcze małe dziecko, człowieku, ma tylko piętnaście lat.
- Szesnaście - poprawiła go Babcia.
- Prawie siedemnaście - stwierdziła Katrina - a zresztą dałeś już słowo, tato, teraz nie możesz go cofnąć.
Dziadek westchnął; potem spojrzał na Seana i zrobił groźną minę.
- Paulus, przynieś z wozu moją Biblię. Ten wielki pawian będzie musiał złożyć przysięgę.
Jan Paulus położył Biblię na desce z tyłu wozu. Była gruba, oprawiona w czarną skórę i wytarta od ciągłego używania.
- Chodź no tutaj - rozkazał Dziadek. - Połóż dłoń na tej książce... i nie gap się na mnie. Patrz w górę, człowieku, patrz w górę. A teraz powtarzaj za mną: "przysięgam uroczyście dbać o tę kobietę"... nie mrucz pod nosem, mów powoli... "do chwili, kiedy znajdę księdza, który wypowie odpowiednie słowa. Gdybym nie dotrzymał tej przysięgi, niechaj Pan ześle na mnie swoje błyskawice i jadowite węże i spali mnie w piekielnym ogniu"... - Dziadek wymienił grożące Seanowi okropności, po czym odchrząknął z satysfakcją i wsadził Biblię pod pachę. - On i tak nie zdąży ci tego wszystkiego zrobić... ja pierwszy dostanę cię w swoje ręce.
Sean spędził tę noc w wozie Jana Paulusa; nie chciało mu się spać, a poza tym Jan Paulus strasznie chrapał. Rano znowu padało: pogoda akurat na pożegnanie. Jan Paulus śmiał się, Henrietta płakała, a Babcia robiła jedno i drugie. Dziadek ucałował swoją córkę.
- Bądź taką samą kobietą, jak twoja matka - powiedział, a potem łypnął groźnie na Seana.
- Pamiętaj, coś przysiągł!
Sean i Katrina stali obok siebie patrząc, jak wozy jej rodziny znikają za drzewami i kurtyną deszczu. Sean trzymał ją za rękę. Czuł, że posmutniała, i objął ją ramieniem; jej sukienka była mokra i zimna.
Ostatni wóz zniknął im z oczu i zostali sami w kraju tak rozległym, jak rozległa jest samotność. Katrina zadrżała i spojrzała na stojącego obok niej mężczyznę. Był taki duży i tak obezwładniająco męski; był obcy. Nagle poczuła, jak ogarnia ją strach. Zapragnęła usłyszeć śmiech matki i zobaczyć jadących przed wozem ojca i brata - tak jak to było zawsze.
- Ja chcę... - zaczęła, wysuwając się spod jego ramienia. Nigdy nie dokończyła tego zdania. Popatrzyła na jego pełne, spalone słońcem wargi i zobaczyła, że się uśmiechają. A potem popatrzyła mu prosto w oczy i gdzieś ulotniły się jej obawy. Czując na sobie ich spojrzenie, nigdy nie będzie się musiała niczego bać, nigdy aż do samego końca, a ten był jeszcze daleko. Jego miłość była niczym otoczony grubymi murami zamek, bezpieczne miejsce, do którego nikt inny nie miał dostępu. Kiedy po raz pierwszy poczuła jej siłę, mogła tylko cicho stać, grzejąc się w jej cieple.

15. Wieczorem wyprzęgli wozy Katriny przy południowym brzegu rzeki. Wciąż padało. Służący Seana machali rękoma dając im różne znaki, ale tocząca się z rykiem brunatna rzeka zagłuszała wszystkie próby porozumienia, rozwiewając zarazem nadzieję na rychłą przeprawę. Katrina spojrzała w bystry nurt.
- Naprawdę przepłynąłeś tę rzekę, meneer?
- Tak szybko, że prawie się nie zamoczyłem.
- Dziękuję - powiedziała.
Mimo padającego deszczu i dymiącego ogniska Katrina przygotowała posiłek tak samo smaczny, jak ten, który przyrządzała Babcia. Jedli go pod rozpiętą obok wozu brezentową płachtą. Podmuchy Wiatru gasiły lampę, szarpały tkaniną i zacinały w oczy deszczem.
Warunki były tak ciężkie, że kiedy Sean zaproponował, żeby przenieśli się do środka wozu, Katrina długo się nie wahała. Usiadła na skraju łóżka, a Sean na skrzyni naprzeciwko niej. Po trochę niezręcznym wstępie rozmowa zaczęła się toczyć tak samo szybko, jak płynąca obok rzeka.
- Mam wciąż mokre włosy - oznajmiła w końcu Katrina. - Nie będzie ci przeszkadzać, jeśli będę je wycierać podczas rozmowy?
- Skądże znowu.
- W takim razie muszę wyjąć ręcznik ze skrzyni.
Unieśli się jednocześnie. Wewnątrz wozu było bardzo mało miejsca. Ich ciała przywarły do siebie i nagle znaleźli się na posłaniu. Poczuła jego wargi, ich ciepły smak i dotykające jej karku i pleców silne palce - wszystkie te rzeczy wprowadziły ją w dziwne pomieszanie. Jej ciało odpowiedziało nie kontrolowanymi ruchami, z początku wolno, a potem coraz szybciej. Ściskała jego ręce i ramiona. Nie rozumiała tego, co się z nią dzieje, i nie dbała o to. Podniecenie rozlało się po całym ciele i nie mogła ani nie chciała z nim walczyć. Wczepiła mu palce we włosy i przyciągnęła ku sobie jego twarz. Zęby Seana zaczęły miażdżyć jej wargi - słodki, podniecający ból. Otoczył ręką jej plecy i ujął w dłoń pełną, krągłą pierś. Poczuł przez cienką bawełnę, jak stają jej brodawki, i zaczął je delikatnie obracać między palcami. Zareagowała jak źrebica smagnięta po raz pierwszy batem. Jeszcze przed chwilą leżała oczarowana, a teraz, korzystając z zaskoczenia, zrzuciła go z siebie konwulsyjnym ruchem. Sean spadł z łóżka uderzając głową o drewnianą skrzynię. Usiadł na podłodze, wlepiając w nią oczy, zbyt zdumiony, żeby pomasować rosnący na głowie guz. Zarumieniona Katrina zgarnęła oburącz włosy z czoła. Potrząsając dziko głową, starała się opanować przyspieszony oddech.
- Musi pan teraz iść, meneer... służący przygotowali panu posłanie w jednym z pozostałych wozów.
Sean gramolił się niezgrabnie.
- Ale ja myślałem... przecież jesteśmy... to znaczy...
- Trzymaj się ode mnie z daleka - ostrzegła go, oglądając się niespokojnie. - Jeżeli jeszcze raz mnie dzisiaj dotkniesz, to... to cię ugryzę.
- Ależ, Katrino, proszę cię, nie mogę przecież spać w innym wozie.
- Będę przygotowywać ci jedzenie, naprawiać ubrania... wszystko! Ale dopóki nie znajdziesz księdza... - nie dokończyła, ale Sean domyślił się, o co chodzi. Początkowo nie dawał za wygraną, ale zetknąwszy się po raz pierwszy w życiu ze słynnym burskim uporem, wyszedł w końcu na dwór szukać swego posłania. Usadowił się tam już przedtem jeden z psów Katriny - cętkowany szczeniak wielkości trzech czwartych dorosłego osobnika. Wszelkie próby Seana, żeby go wygonić, spełzły na niczym - podobnie jak wcześniejsze utarczki z jego panią. W końcu spędzili tę noc razem. Nad ranem znowu zaczęli walczyć - tym razem o połowę kocy. Stąd wzięło się przezwisko, którym ochrzczono psa: Złodziej.

16. Sean postanowił pokazać Katrinie, jak mocno dotknęło go jej zachowanie. Będzie uprzejmy, ale chłodny. Kiedy następnego ranka zasiedli do śniadania, jego demonstracyjna dezaprobata już po pięciu minutach zamieniła się jednak w cielęcy zachwyt. Nie mógł oderwać oczu od jej twarzy i mówił tyle, że śniadanie trwało całą godzinę.
Deszcz padał nieprzerwanie przez trzy dni. Potem wróciło słońce, witane niczym stary przyjaciel, lecz minęło jeszcze dziesięć kolejnych dni, nim rzeka trochę się uspokoiła. Ale ani czas, ani deszcz i rzeka nie miały dla nich dwojga większego znaczenia. Włóczyli się po buszu i zbierali grzyby albo siedzieli razem w obozie, a kiedy Katrina miała coś do roboty, Sean nie odstępował jej na krok. Przez cały ten czas ze sobą rozmawiali. Przysłuchiwała się jego opowieściom. We właściwych miejscach wybuchała śmiechem i otwierała z wrażenia usta. Była dobrą słuchaczką. A jeśli chodzi o Seana, to gdyby powtarzała bez przerwy jedno jedyne słowo, to i tak wprawiałby go w trans sam dźwięk jej głosu. Trudne były tylko wieczory. Sean robił się niespokojny i wynajdywał różne preteksty, żeby ją dotykać. Chciała, żeby to robił, ale bała się zarazem własnej nierozwagi, która omal jej nie zgubiła podczas pierwszej nocy.
Wymyśliła więc cały regulamin i przedstawiła mu go.
- Obiecujesz, że będziesz mnie tylko całował?
- Nie zrobię nic więcej, chyba że mi pozwolisz - zgodził się szybko.
- Nie. - Domyśliła się, że tkwi w tym pułapka.
- To znaczy, że wolno mi cię tylko całować, nawet jeśli pozwolisz na więcej?
Zaczerwieniła się.
- Jeżeli pozwolę ci w dzień, to co innego... ale w nocy nawet jeśli Powiem tak, to się nie liczy. A jeżeli złamiesz obietnicę, już nigdy w życiu nie pozwolę ci się dotknąć.
Ustanowione przez Katrinę zasady nie zmieniły się aż do czasu, Kiedy rzeka opadła dostatecznie nisko, żeby można było pomyśleć o przeprawieniu wozów. Natura odpoczywała, zbierając siły do nowej ofensywy. Rzeka była wezbrana, ale już nie tak niebezpieczna. Teraz właśnie nadszedł odpowiedni moment, żeby się przeprawić. Sean pogonił najpierw woły, których całe stado przepłynęło rzekę wpław. Trzymając się ogona jednego z nich, przejechał, jak na sankach, na drugi brzeg, gdzie czekało go radosne powitanie.
Z wozu z narzędziami wzięli sześć zwojów nowej liny i połączyli je ze sobą. Obwiązawszy się w pasie jednym końcem, Sean ruszył konno z powrotem przez rzekę. Linę popuszczał stopniowo Mbejane. Dotarłszy na drugi brzeg, Sean kazał służącym Katriny opróżnić wszystkie beczki i przymocować je do burt pierwszego wozu, żeby służyły jako pływaki. Zepchnęli wóz do wody, przywiązali do niego linę i zsunęli beczki niżej. Wóz uniósł się z dna. Sean dał znak Mbejane i poczekał, aż Zulus przywiąże mocno drugi koniec liny do drzewa. Wtedy zepchnęli wóz w wartki nurt i patrzyli z niepokojem, jak zatacza łuk przez rzekę, niesiony prądem i przytrzymywany zarazem przez linę. Osiadł na mieliźnie przy pomocnym brzegu w odległości równej szerokości rzeki, a ludzie Seana, ponaglani radosnymi krzykami stojącej na drugim brzegu grupy, przybiegli, żeby go odzyskać. Mbejane przygotował już wcześniej zaprzęg wołów, które wyciągnęły wóz z wody. W tym czasie Sean przeprawił się z powrotem przez rzekę, żeby odebrać linę.
Sean, Katrina i wszyscy jej służący przepłynęli ostatnim wozem. Sean stał za Katrina, obejmując ją mocno w pasie - oficjalnie po to, żeby nie pozwolić jej upaść - a tubylcy krzyczeli i trajkotali niczym dzieci na pikniku.
Brunatna woda uderzała o burtę, kołysząc nim i przechylając na wszystkie strony. Płynęli rzeką wśród głośnych śmiechów i osiedli po drugiej stronie. Siła uderzenia wyrzuciła ich z wozu na głęboką do kolan płyciznę i gramoląc się wyszli na brzeg. Z sukienki Katriny spływała woda, a mokre włosy przylepiły jej się do twarzy. Miała zabłocony policzek i zanosiła się od śmiechu, drobiąc oblepionymi przez mokre halki nogami. Sean wziął ją na ręce i zaniósł do swego obozu. Jego służący dodawali mu głośno otuchy, a Katrina piszczała radośnie prosząc, żeby postawił ją na ziemi, jednocześnie obejmując go mocno obiema rękami za szyję.

17. Kiedy deszcze wypełniły wodą każde zagłębienie terenu i wysiały świeżą zieloną trawę tam, gdzie przedtem był tylko kurz i wyschnięta ziemia, zwierzyna oddaliła się od rzeki. Tropiciele Seana wracali co kilka dni do obozu donosząc, że nigdzie nie widać ani śladu słoni. Sean składał im wyrazy ubolewania i wysyłał z powrotem. Sam zbytnio się nie martwił: polował teraz na nową zdobycz, bardziej nieuchwytną, a przez to bardziej pociągającą od starego samca dźwigającego z każdej strony łba po sto pięćdziesiąt funtów kości słoniowej. Skłamałby jednak, gdyby nazwał Katrinę swoją zdobyczą. Była dla niego kimś o wiele ważniejszym.
Była nowym światem - miejscem nie kończących się tajemnic i nieoczekiwanych rozkoszy, zachwycającym połączeniem kobiety i dziecka. W niedostrzegalny sposób spełniała swoje codzienne obowiązki. Wraz z jej pojawieniem się jego ubrania stały się nagle czyste i nie brakowało w nich ani jednego guzika. Zniknął gdzieś poniewierający się w jego wozie stos butów, książek i brudnych skarpetek. Na stole był zawsze świeży chleb i owoce; nieśmiertelne steki Kandhli ustąpiły miejsca bardziej wymyślnym potrawom. Każdego dnia zdradzała jakiś nowy talent. Potrafiła jeździć konno jak mężczyzna, ale Sean musiał się odwracać plecami, gdy wsiadała na konia lub zsiadała z niego. Strzygła Seanowi włosy i nie robiła tego gorzej od johannesburskiego fryzjera. Miała w swoim wozie skrzynię z lekarstwami, które uzdrawiały zarówno ludzi, jak i zwierzęta. Potrafiła obchodzić się z bronią - bez trudności rozbierała i czyściła należącego do Seana mannlichera. Pomagała mu sporządzać naboje, oceniając doświadczonym okiem ładunek. Mogła dyskutować z kliniczną obiektywnością na temat rodzenia dzieci i prokreacji, a chwilę potem oblewać się rumieńcem, kiedy spojrzał na nią nie tak jak trzeba. Była uparta jak muł, wyniosła, kiedy jej to odpowiadało, czasami pogodna i tajemnicza, a kiedy indziej radosna jak mała dziewczynka. Potrafiła wrzucić mu za koszulę kępę trawy i ganiać się z nim po całym obozie; minutami śmiać się do swoich własnych myśli, a także bawić się udając, że psy są jej dziećmi, przemawiając do nich i odpowiadając w ich imieniu. Czasami była tak naiwna, że Seanowi wydawało się, że stroi sobie z niego żarty, i dopiero po chwili przypominał sobie, że jest jeszcze bardzo młoda. Potrafiła w ciągu godziny doprowadzić go do szewskiej pasji, a potem niezwykle szybko zamienić go w baranka. Ale kiedy zdobył już sobie jej zaufanie i uwierzyła, że będzie stosował się do ustalonych przez nią zasad, odpowiadała na jego pieszczoty z gwałtownością, która zdumiała ich pboje. Sean był nią kompletnie zaabsorbowany. Była najcudowniejszą istotą, jaką kiedykolwiek w życiu spotkał, jeszcze ważniejsze było to, że mógł z nią rozmawiać. Opowiedział jej o Duffie. Zobaczyła dodatkowe Posłanie w jego wozie i odnalazła ubrania, które były na niego zdecydowanie za małe. Zaciekawiło ją to, a on opowiedział jej o nim i wszystko zrozumiała.
Dni zamieniały się w tygodnie. Woły przybierały na wadze, skóra na ich grzbiecie zrobiła się lśniąca i gładka. Katrina założyła przy obozie mały warzywny ogródek i zebrała z niego pierwsze plony. Na Boże Narodzenie upiekła ciasto. Sean podarował jej kaross z małpich skór, zrobione w tajemnicy przez Mbejane. Katrina dała Seanowi własnoręcznie uszyte koszule, każda z jego inicjałami na kieszonce na piersi, a także złagodziła pewne punkty regulaminu.
I zaczął się nowy rok - Sean od sześciu tygodni nie upolował ani jednego słonia. Któregoś dnia Mbejane poprowadził do niego delegację myśliwych. Pytanie, które chciał zadać, było taktownie zawoalowane, ale brzmiało prosto: "Przyjechaliśmy tu chyba, żeby polować?"
Zwinęli obóz i ruszyli dalej na północ. Powoli dawało o sobie znać napięcie, w jakim żył Sean. Próbował je wyładować, wypuszczając się na długie polowania, ale niewiele to pomagało, bo ciężkie warunki, w jakich się odbywały, pogłębiały tylko jego irytację. Bujna trawa przewyższała zazwyczaj jeźdźca na koniu, a jej ostre łodygi cięły bez litości. Najgorsze były kłosy: długie na cal, z wystającymi wąsami, które bez żadnych przeszkód przekłuwały ubranie i skórę. Małe ranki jątrzyły się całymi godzinami w parnym powietrzu. Poza tym były muchy: muchy hipopotamie, muchy z zielonymi głowami, muchy piaskowe i inne. Łączyło je to, że gryzły. Ich ulubionym miejscem była miękka skóra za uszami. Siadały tam tak delikatnie, że Sean nawet nie czuł, a potem dźgały go swoimi rozpalonymi do czerwoności żądłami. Zawsze mokry, czasami od potu, innym razem od deszczu, Sean zbliżał się do stad słoni. Słyszał, jak przesuwają się obok niego w wysokiej trawie, widział unoszący się nad nimi biały baldachim czapli, ale rzadko kiedy mógł złożyć się do strzału. A jeśli zaryzykował, natychmiast otaczały go tratujące wszystko w dzikiej ucieczce olbrzymy. Często szli tropem stada - prawie deptali mu po piętach - a Seanowi odechciewało się nagle polowania i wracali wszyscy do obozu. Nie potrafił znieść rozstania.
Sean nikł w oczach, marnieli także jego służący, za to Katrina była szczęśliwa jak ptak o poranku. Miała swojego mężczyznę, prowadziła pewną ręką dom, a ponieważ jej zmysły nie były jeszcze tak dojrzałe jak Seana, odczuwała fizyczne zadowolenie. Nawet kiedy Sean ściśle stosował się do regulaminu, ich wieczory w wozie kończyły się dla niej westchnieniem i dreszczem podniecenia, po których rozmarzona zasypiała, zostawiając Seana sam na sam z szarpiącym wnętrzności demonem. Jedynym stworzeniem, któremu Sean mógł się poskarżyć, był Złodziej. Leżał z pyskiem wetkniętym pod jego ramię, przykryty w najgorszym przypadku połową koców i cierpliwie słuchał.
Zulusi widzieli, w czym tkwi problem, ale nie rozumieli jego przyczyny. Nie rozmawiali oczywiście na ten temat, ale jeśli któryś z nich rozłożył bezradnie ręce albo w szczególny sposób zakaszlał, wszyscy orientowali się, co ma na myśli. Najtrafniej ujął to w słowa Mbejane. Sean właśnie urządził im dziką awanturę. Chodziło o zgubioną siekierę i o to, kto jest za ten fakt odpowiedzialny. Kazał im stanąć w szeregu i po wyrażeniu poważnych wątpliwości co do ich pochodzenia, a także stwierdzeniu, jak mało są warci i jak nędzna czeka ich przyszłość, zniknął w swoim wozie. Zapadło długie milczenie. Po jakimś czasie Hlubi poczęstował tabaką Mbejane.
Ten wziął szczyptę.
- Głupi to ogier, który nie wie, jak wziąć przeszkodę - powiedział.
- To prawda, to prawda - przytaknęli wszyscy. I na tym stanęło.

18. Tydzień później dotarli do rzeki Sabi. Na drugim brzegu widniał w oddali zarys błękitnoszarych gór, a rzeka była wezbrana - wezbrana i brunatna.
Ranek wstał rześki i chłodny po nocnym deszczu. Nad obozem unosił się zapach palonego drzewa, bydła i dzikiej mimozy. Z jednego ze strusich jaj, które znalazł poprzedniego dnia Mbejane, Katrina przyrządziła omlet wielkości talerza do zupy. Był żółty i pożywny, doprawiony gałką muszkatołową i grzybami. Na deser podała jęczmienne placki z miodem dzikich pszczół, kawę i cygaro dla Seana.
- Wybierasz się dziś na polowanie? - zapytała Katrina.
- Hmmm.
- Tak?
- Nie chcesz, żebym wyjeżdżał?
- Od tygodnia nie spędziłeś ani jednego dnia w obozie.
- Nie chcesz, żebym wyjeżdżał? Wstała i zaczęła szybko sprzątać ze stołu.
- A zresztą i tak nie trafisz na ślad żadnego słonia... od dawna już nic nie upolowałeś.
- Chcesz, żebym został?
- Taki ładny mamy dzień - powiedziała dając znak Kandhli, zęby zabrał talerze.
- Jeśli chcesz, abym został, poproś.
- Moglibyśmy pójść na grzyby.
- Poproś - powtórzył Sean.
- No więc dobrze, proszę.
- Mbejane, rozsiodłaj konia, nie będę go dzisiaj potrzebował. Katrina roześmiała się. Z wirującą wokół nóg spódnicą pobiegła do swojego wozu, wołając psy. Po chwili wynurzyła się stamtąd w czepku na głowie i z koszykiem w ręku. Dokoła niej kręciły się psiaki, szczekając i skacząc.
- No dobrze... w takim razie szukajcie - powiedział im Sean i ruszyły do przodu, zataczając kręgi, ujadając i goniąc się wzajemnie. Twarz Katriny ocieniał czepek, ale kiedy spoglądała na Seana, w jej oczach jaśniała zieleń. Zbierali świeże grzyby, okrągłe, brązowe i twarde, z lekko lepiącymi się kapeluszami i delikatnymi blaszkami przypominającymi damski wachlarz. W ciągu godziny zapełnili cały koszyk i zatrzymali się pod drzewem manili. Sean położył się na plecach. Katrina urwała źdźbło trawy i łaskotała go po twarzy. W końcu złapał ją za przegub i pociągnął ku sobie. Psy przyglądały się im, siedząc dookoła i wywieszając mokre różowe języki.
- W Kraju Przylądkowym jest takie miejsce, niedaleko Paarl. Nad płynącą rzeką wznoszą się góry... woda jest tam tak czysta, że widać pływające na dnie ryby - powiedziała Katrina. Przytknęła ucho do jego piersi i słuchała, jak bije mu serce. - Kupisz mi tam pewnego dnia farmę?
- Kupię - zgodził się Sean.
- Wybudujemy dom z szeroką werandą, a w niedziele będziemy jeździć do kościoła. Dziewczynki i malcy zostaną z nami w powozie, a więksi chłopcy będą kłusowali obok.
- Ile ich będzie? - zapytał Sean. Podniósł skraj czepka Katriny i przyglądał się jej uchu. Było bardzo ładne. W promieniach słońca widział delikatny puszek na jego płatku.
- Och, mnóstwo... w większości chłopcy, ale i parę dziewczynek.
- Dziesięcioro? - zasugerował Sean.
- Więcej.
- Piętnaścioro?
- Tak, piętnaścioro.
Leżeli zamyśleni. Piętnastka wydawała się Seanowi odpowiednią, okrągłą liczbą.
- Będę również hodować kurczaki, chcę mieć mnóstwo kurczaków.
- Dobrze - zgodził się Sean.
- Nie będą ci przeszkadzać?
- A powinny?
- Niektórym ludziom przeszkadzają kurczaki. Są tacy, którzy w ogóle ich nie znoszą - powiedziała Katrina. - Cieszę się, że ty do nich nie należysz. Zawsze chciałam mieć kurczaki.
Sean próbował ukradkiem dotknąć wargami jej ucha, ale odgadła jego zamiar i usiadła.
- Co robisz?
- To - odparł Sean, obejmując ją ramieniem.
- Nie, Sean, one na nas patrzą - powiedziała, wskazując ręką psy.
- Zrozumieją - stwierdził... i na dłuższy czas zapadła cisza. Nagle psy zaczęły gwałtownie jazgotać. Katrina usiadła, a Sean obejrzał się i zobaczył leoparda. Stał nie dalej jak pięćdziesiąt jardów od nich, na skraju gęstego buszu przy brzegu rzeki. Obserwował ich. Wyglądał bardzo elegancko - opięty w czarno-złote trykoty - długi i szczupły. Po chwili pobiegł dalej - tak szybko, że zarys jego ciała rozpłynął się w powietrzu - dotykając lekko ziemi niczym ślizgająca się po wodzie, pijąca w locie jaskółka. Psy ruszyły za nim całym stadem, prowadzone przez Złodzieja, który ujadał załamującym się z podniecenia głosem.
- Do nogi, wracajcie do nogi! - zawołał Sean. - Zostawcie go, do diabła, w spokoju, wracajcie!
- Zatrzymaj je, Sean, pobiegnij za nimi. Stracimy je wszystkie.
- Zaczekaj tutaj - powiedział.
Pobiegł w busz nasłuchując odgłosów szczekania. Nie wołał, nie było sensu zdzierać głosu. Wiedział, co się stanie, i nasłuchiwał. Ton polowania zmienił się - stał się ostrzejszy. Sean zatrzymał się i ciężko dysząc, wpatrywał przed siebie. Psy stanęły. Ich szczekanie było teraz głośniejsze i bardziej równomierne.
- Ten drań ma zamiar z nimi walczyć.
Znowu zaczął biec i prawie natychmiast usłyszał skowyt pierwszej ofiary. Nie zatrzymywał się. Odnalazł psa, starą sukę z białymi uszami, leżącą z rozerwanym brzuchem tam, gdzie cisnął ją leopard. Ruszył dalej. Następny był brązowy ridgeback z wyprutymi wnętrznościami; wciąż żywy, próbował się ku niemu czołgać. Pobiegł dalej; polowanie odbywało się poza zasięgiem jego wzroku, ale nie oddalało się. Nie pomagał już poharatanym psom. Większość była martwa, zanim do nich dotarł. Ślina zgęstniała mu w ustach, serce waliło o żebra i biegnąc chwiał się na nogach.
Nagle znalazł się na otwartej przestrzeni. Teraz wszystko rozgrywało się przed nim jak gdyby na scenie. Zostały tylko trzy psy. Jednym z nich był Złodziej. Otaczały leoparda ujadając, doskakując z wyszczerzonymi zębami do jego czarnych łap i odskakując, kiedy rzucał się na nie ze stłumionym rykiem. Polana porośnięta była niską zieloną trawą. Słońce stało dokładnie w zenicie; nie rzucało wcale cienia, otulając wszystko płaskim równym światłem. Sean próbował krzyknąć, ale ze ściśniętego gardła nie wydobył się żaden głos. Leopard przekręcił się na plecy i legł nieruchomo z gracją sennego kota, rozkładając łapy i odsłaniając brzuch. Psy cofnęły się i wahały. Sean krzyknął ponownie, ale jego głos był zbyt słaby. Ten kremowożółty, miękki i puszysty brzuch stanowił zbyt wielką pokusę. Jeden z psów zaatakował z nisko pochylonym, otwartym pyskiem. Łapy leoparda zwarły się na nim niczym potrzask. Przednie złapały i przytrzymały, a tylne wykonały kilka szybkich ruchów. Przecięty niczym skalpelem chirurga pies zaskowyczał i pofrunął w bok z wypatroszonym brzuchem. Leopard rozprostował się ponownie, odsłaniając żółtą przynętę. Sean był teraz bliżej. Dwa psy usłyszały w końcu jego krzyk. Leopard usłyszał go także. Stanął na czterech łapach i chciał uciec, ale w momencie, kiedy się odwracał, Złodziej skoczył do przodu, próbując ugryźć go w tylną łapę i zmuszając go do przycupnięcia.
- Hej, Złodziej, zostaw go! Do nogi, Złodziej, do nogi!
Pies potraktował krzyki Seana jako zachętę. Tańczył poza zasięgiem śmigających w powietrzu łap, przenikliwym szczekaniem naigrawając się z leoparda. Ważyły się teraz losy walki. Sean wiedział, że jeżeli uda mu się odciągnąć psy, leopard ucieknie. Ruszył do przodu spokojnym krokiem i pochylił się, żeby podnieść z ziemi kamień i cisnąć nim w Złodzieja. Jego ruch zakłócił jednak równowagę. Kiedy się wyprostował, zobaczył, że leopard utkwił w nim swoje oczy. Poczuł w żołądku śliski dotyk strachu. Drapieżnik szykował się do ataku. Poznał to po sposobie, w jaki położył uszy i przysiadł na skurczonych łapach. Upuścił kamień i sięgnął po nóż za pasem.
Leopard obnażył zęby. Były żółte, a jego pysk z leżącymi płasko uszami przypominał łeb węża. Ruszył do przodu, sunąc nisko nad ziemią i zostawiając z tyłu psy. Sadził długimi, pięknymi susami, mknąc szybko nad trawą i kiedy znalazł się w odległości paru kroków, skoczył wysoko w górę, bardzo szybko i bardzo gładko. Sean poczuł jednocześnie wstrząs i ból. Wstrząs wywrócił go na plecy, a ból sprawił, że zabrakło mu w płucach powietrza. Pazury leoparda zagłębiły się w jego piersi. Czuł, jak rozdrapują mu żebra. Wbił przedramię w gardło drapieżnika i odsunął jego pysk od siebie. Poczuł na twarzy jego ciężki, przejrzały oddech. Tarzali się razem po trawie. Przednie łapy leoparda wciąż tkwiły w jego piersi, a tylne sięgnęły wyżej, żeby rozpruć mu brzuch. Sean przekręcił się desperacko, chcąc przed nimi uciec, i wbił nóż w grzbiet drapieżnika. Leopard ryknął z bólu i ponownie poderwał do przodu tylne łapy; Sean poczuł wbijające mu się w biodro i rozrywające udo pazury. Ból był głęboki i silny; wiedział, że jest ciężko ranny. Tylne łapy wracały. Tym razem go zabiją.
Złodziej zacisnął zęby na łapie leoparda, zanim pazury zdążyły wbić się w brzuch Seana. Zapierając się przednimi nogami cofał się, ściągając leoparda z ciała swego pana. Przed oczyma Seana latały jaskrawe plamy, wszystko osuwało się w ciemność. Wbił nóż w grzbiet napastnika, blisko kręgosłupa, i pociągnął ostrzem między żebrami - ruchem, jakim rzeźnik wycina kotlet. Zwierzę ryknęło, przez jego ciało przeszedł dreszcz, a pazury zacisnęły się mocniej na piersi Seana. Sean ciął go znowu - głęboko i długo - a potem raz i jeszcze raz. Dźgając na oślep leoparda, którego krew mieszała się z jego własną, wysunął się spod niego półprzytomny z bólu. Psy warcząc rzuciły się na martwe zwierzę. Sean wypuścił z ręki nóż i dotknął ran na nodze. Lała się z nich ciemna, gęsta jak syrop krew - dużo krwi. Spoglądał w głąb ciemnego komina. Noga leżała daleko, zupełnie jakby nie należała do niego - to nie była jego noga.
- Garry - szepnął. - Garry, o Boże. Przepraszam. Ja nie chciałem, poślizgnąłem się... - Komin zamknął się i nie było już nic - tylko ciemność. Czas był czymś płynnym, cały świat płynął i przesuwał się w czerni. Słońce stało się ciemne i tylko ból nie ustawał, mocny i nieruchomy niczym skała bodząca ciemne wzburzone morze. Zobaczył niewyraźną w ciemności twarz Katriny. Próbował powiedzieć, jak mu przykro. Próbował powiedzieć, że to był przypadek, ale ból zamknął mu usta. Płakała. Wiedział, że ona wszystko zrozumie i zagłębił się z powrotem w ciemnym morzu. A potem powierzchnia wody zakipiała i zaczął krztusić się z gorąca, ale ciągle tkwił w nim ból - nieruchomy jak skała, której mógł się przytrzymać. Unosząca się z morza para otoczyła go i zastygła, przybierając kształt kobiety. Przez chwilę myślał, że to Katrina, ale potem zobaczył, że jej głowa jest głową leoparda, a oddech cuchnie niczym gnijąca, dotknięta gangreną noga.
- Nie chcę cię... wiem, kim jesteś! - krzyknął na nią. - Nie chcę cię. To nie moje dziecko - i zjawa rozpłynęła się w obłoku, szarym, wijącym się obłoku, a potem wróciła do niego dzwoniąc łańcuchem, tocząc żółtą pianę z szarych zamglonych ust, i ogarnął go strach. Przekręcił się, zakrywając twarz i trzymając się swego bólu, bo tylko ból był czymś pewnym i prawdziwym.
A potem, po tysiącu lat, morze zamarzło i szedł po nim, i wszędzie, gdzie spojrzał, rozciągał się biały lód. Było mu zimno i czuł się samotny. Wiał lekki wiatr, lekki zimny wiatr i po lodzie niósł się jego szum, szum, który przejmował smutkiem, a Sean trzymał się swojego bólu, obejmował go z całych sił, bo czuł się samotny i tylko ból był Prawdziwy. A potem pojawiły się na lodzie inne postaci, ciemne figurki podążające w pośpiechu w jedną stronę, tłoczące się wokół niego i popychające go do przodu, tak że w końcu zgubił gdzieś swój ból, utracił go w tym desperacko gnającym gdzieś tłumie. I chociaż żadna z postaci nie miała twarzy, niektóre z nich płakały, a inne śmiały się biegnąc do przodu, aż w końcu dotarli do miejsca, w którym wyrąbano w lodzie szeroki, głęboki przerębel. Jego białe brzegi przechodziły na samym skraju w zieleń, potem w błękit, a w końcu w bezkresną czerń i niektóre postaci rzucały się do niego radośnie ze śpiewem na ustach, inne czepiały się brzegów, z wykrzywionymi strachem, bezkształtnymi twarzami, a jeszcze inne wkraczały w otchłań zmęczonym krokiem, jak wędrowcy u kresu długiej podróży. Zobaczywszy przerębel Sean zaczął walczyć, próbując przecisnąć się przez pędzący, niosący go ze sobą tłum, ale już po chwili znalazł się na brzegu otchłani i noga ześlizgnęła mu się w dół. Zacisnął palce na śliskim skraju lodu. Walczył, krzycząc głośno, bo wciągała go ciemna topiel. A potem opadł nieruchomo na plecy - przerębel zamknął się i Sean był znowu sam. Czuł się zmęczony - pusty w środku i straszliwie zmęczony. Zamknął oczy i wtedy powrócił do niego ból, pulsujący miękko w zranionej nodze.
Otworzył oczy i zobaczył nad sobą bladą twarz Katriny. Miała szeroko otwarte i otoczone sinymi obwódkami oczy. Chciał podnieść rękę, żeby dotknąć jej twarzy, ale nie mógł się ruszyć.
- Wróciłeś. Och, dzięki Ci, Boże. Wróciłeś.
Sean obrócił głową i ujrzał nad sobą brezentową płachtę.
- Jak długo to trwało? - zapytał. Mógł mówić tylko szeptem.
- Pięć dni... nic nie mów, proszę cię, nic nie mów.
Sean zamknął oczy. Był bardzo zmęczony i zasnął.

19. Kiedy się obudził, Katrina umyła go. Mbejane pomógł go unieść i przekręcić na bok, dotykając delikatnie jego nogi swoimi wielkimi różowymi dłońmi. Zmyli z niego odór gorączki i zmienili pościel. Sean obserwował krzątającą się Katrinę i za każdym razem, kiedy obracała ku niemu wzrok, uśmiechali się do siebie.
- Gdzie byłeś, kiedy cię potrzebowałem? - zapytał Zulusa, z trudem wymawiając każde słowo.
- Wylegiwałem się na słońcu, jak stara kobieta - odparł na wpół ze śmiechem, na wpół ze wstydem Mbejane. Katrina przyniosła jedzenie i kiedy uderzył go w nozdrza jego zapach, uświadomił sobie, że jest głodny. Zjadł wszystko i znowu zasnął.
Mbejane zbudował w cieniu, przy brzegu Sabi, szałas z otwartymi ścianami i słomianą strzechą, a potem zrobił łóżko z żerdzi i powiązanych ze sobą skórzanych rzemieni. Pod czujnym okiem Katriny przenieśli Seana z wozu i ułożyli w szałasie. Dziewczyna wróciła po poduszki, a kiedy weszła do szałasu, zastała Seana ułożonego wygodnie razem ze Złodziejem.
- Sean, wyrzuć stąd tego potwora... te koce są świeżo wyprane. Złodziej przywarł płasko do łóżka, chowając pysk pod pachą Seana.
- Nic się nie stanie. Jest całkiem czysty - bronił go Sean.
- Powąchaj, jak cuchnie.
- Wcale nie. - Sean powąchał Złodzieja. - No, w każdym razie, niezbyt mocno.
- Obaj jesteście siebie warci!
Podłożyła Seanowi poduszki pod głowę i obeszła łóżko.
- Jak noga?
- Świetnie - stwierdził Sean. Złodziej niepostrzeżenie podpełzł w górę, układając się na poduszce.
Powoli mijały dnie. Rany Seana goiły się, a razem ze zdrowiem wracały mu siły. W przepływającym przez szałas powietrzu szybko schły strupy pokrywające jego pierś i nogę, widać było jednak, że blizny pozostaną na całe życie. Rankiem, po śniadaniu, Sean przyjmował, rozparty na posłaniu, swoich Zulusów, Katrina siedziała na skraju łóżka, a służący w kucki wokół niego. Najpierw poruszali sprawy domowe - mówili o tym, jak czują się woły, wymieniając każdego po imieniu, troszcząc się o ich oczy, racice i żołądki. W jednym z wozów rozdarła się brezentowa płachta. Jedyna pozostała suka miała akurat cieczkę - czy Złodziej sprosta zadaniu? Brakowało mięsa - być może Nkosikazi wybierze się później w ciągu dnia na polowanie. Hlubi złapał w sieć cztery średniej wielkości brzany... w tym momencie rozmowa schodziła na sprawy otaczającego ich buszu. Poniżej pierwszego zakola rzeki lew zabił bawołu - krążą nad tym miejscem sępy. W nocy stado słoni przyszło do wodopoju o milę w górę rzeki. Każdą sprawę roztrząsali wszyscy zgromadzeni. Każdy mógł wyrazić swoją własną opinię i nie zgodzić się z cudzą. Kiedy wszyscy się wypowiedzieli, Sean zlecał im zadania na cały dzień i odsyłał do pracy. Zostawali z Katrina sami.
Z chatki mieli szeroki widok na całe zakole rzeki, na wylegujące się na białym piasku krokodyle i nurkujące z pluskiem w płytkiej wodzie zimorodki. Siedzieli blisko siebie rozmawiając o farmie, którą kiedyś kupią. Sean założy winnicę i hodowlę koni, a Katrina będzie miała swoje kurczaki. Przed nastaniem następnej pory deszczowej wypełnią kością słoniową wszystkie wozy; a potem jeszcze jedna taka Wyprawa i będą mieli dość pieniędzy, żeby kupić farmę.
Katrina trzymała go w łóżku dłużej, niż to było konieczne. Opiekowała się nim jak matka i bardzo mu się to spodobało. Bezwstydnie, jak każdy mężczyzna, przyjmował jej względy i wyolbrzymiał nawet trochę swoje dolegliwości. W końcu, niezbyt chętnie, pozwoliła mu wstać. Spędził w obozie jeszcze cały tydzień, ćwicząc nogę, a potem, kiedy przestał utykać, wziął któregoś wieczoru strzelbę i poszedł razem z Mbejane upolować coś na kolację. Szli wolno, Sean oszczędzał nogę, ale mimo to niedaleko obozu udało mu się upolować młodą antylopę eland. Usiadł pod drzewem msasa i zapalił cygaro, a Mbejane poszedł po służących, żeby zanieśli zdobycz do obozu. Przypatrywał się, jak oprawiają antylopę; jej mięso obrośnięte było białym tłuszczem. Zawiesili je na żerdziach i nieśli między sobą, po dwóch Zulusów do każdej żerdzi. Kiedy wrócili wszyscy do obozu, Sean zastał Katrinę w jednym z jej tajemniczych nastrojów. Podczas kolacji odpowiadała roztargniona na jego pytania, a potem, przy ognisku, usiadła daleko od niego. Wyglądała uroczo i Sean był zaskoczony i trochę rozżalony. W końcu wstał z krzesła.
- Czas do łóżka. Odprowadzę cię do twojego wozu.
- Idź sam. Ja posiedzę trochę dłużej. Sean zawahał się.
- Czy coś się stało? Zrobiłem coś złego?
- Nie - odparła szybko. - Nie. Wszystko w porządku. Idź spać. Pocałował ją w policzek.
- Jeśli będziesz mnie potrzebowała, jestem w pobliżu. Dobranoc, śpij słodko.
Wyprostował się.
- Chodź, Złodziej! - zawołał. - Czas do łóżka.
- Proszę, zostaw ze mną Złodzieja - powiedziała Katrina, łapiąc psa za skórę na karku i przytrzymując go.
- Dlaczego?
- Po prostu chcę mieć towarzystwo.
- W takim razie ja też zostanę.
- Nie, ty idź do łóżka. - W jej głosie zabrzmiała desperacja i Sean przyjrzał się jej uważnie.
- Na pewno wszystko z tobą w porządku?
- Tak, proszę cię, idź już.
Podszedł do swojego wozu i obejrzał się. Siedziała sztywno wyprostowana, trzymając psa za kark. Wdrapał się do środka. W wozie paliła się lampa. Stanął zaskoczony widokiem swojego łóżka. Zamiast szorstkich kocy leżała na nim pościel. Przejechał ręką po gładkim płótnie - było świeżo uprasowane. Usiadł na łóżku i zdjął buty.
Ściągnął koszulę, rzucił ją na skrzynię i położył się, wlepiając oczy w lampę.
- Dzieje się tutaj coś cholernie dziwnego - powiedział głośno.
- Sean. - Jej głos zabrzmiał tuż obok wozu. Sean zerwał się z łóżka i odsunął płachtę. - Czy mogę wejść?
- Tak, oczywiście. - Podał jej rękę i pomógł dostać się do środka. Przyjrzał się jej twarzy. Malował się na niej strach.
- Stało się coś złego - powiedział.
- Nie, nie dotykaj mnie. Jest coś, co muszę ci powiedzieć. Usiądź na łóżku.
Sean wpatrywał się w jej twarz. Był zaniepokojony.
- Kiedy zostałam z tobą, myślałam, że cię kocham. Wierzyłam, że zawsze będziemy razem. - Przełknęła z trudem ślinę. - A potem znalazłam cię leżącego tam w trawie... pokrwawionego i nie dającego znaków życia. Byłeś martwy, zanim zaczęło się nasze wspólne życie.
Sean zobaczył w jej oczach ból; przeżywała to na nowo. Wyciągnął do niej rękę, ale złapała go za przegub.
- Nie, poczekaj... daj mi skończyć. Muszę ci to wyjaśnić. To bardzo ważne.
Sean opuścił rękę, a ona szybko mówiła dalej.
- Byłeś martwy i ja też umierałam w środku. Czułam się jak wydrążona. Nic we mnie nie zostało. Nic... tylko ta pustka wewnątrz i sucha, martwa skorupa na zewnątrz. Dotknęłam twojej twarzy i wtedy spojrzałeś na mnie. Zaczęłam się wówczas modlić, Sean, i modliłam się przez wszystkie dni, podczas których walczyłeś z gangreną.
Uklękła przed nim i objęła go w pasie.
- Teraz żyjemy i jesteśmy z powrotem razem, ale wiem, że to nie będzie trwać wiecznie. Może jeszcze tylko dzień, może rok, może, jeśli będziemy mieli szczęście, dwadzieścia lat. Ale nie zawsze. Widzę teraz, jaka byłam małostkowa. Chcę zostać twoją żoną.
Pochylił się ku niej szybko, ale ona odsunęła się i wstała. Rozpięła guziki i pozwoliła, żeby zsunęło się z niej ubranie. Rozpuściła włosy, które opadły błyszczącą falą na jej białe ciało.
- Spójrz na mnie, Sean. Chcę, żebyś na mnie spojrzał. Mogę ci dać siebie i swoją miłość... czy to wystarczy?
Stała przed nim, nie kryjąc niczego, z włosami niczym czarny ogień i miękkim, światłem odbijającym się na miękkiej skórze. Zobaczył, jak rumieniec przechodzi jej z twarzy na piersi, aż rozjarzyły się, różowe i nieśmiałe, a mimo to dumne ze swojej doskonałości. Nie patrzył na nią dłużej. Przyciągnął ją do siebie i osłonił jej nagość swoim wielkim ciałem. Wstrząsał nią dreszcz i musiał owinąć ją prześcieradłami i przemawiać do niej czule tak długo, aż uspokoiła się i leżała z twarzą wtuloną w jego brodę i szyję.
- Pokaż mi jak... Chcę dać ci wszystko. Proszę, pokaż mi jak - szeptała.
Tej nocy połączyli się ze sobą małżeńskim węzłem i było w tym połączeniu wiele różnych rzeczy. Była w nim miękkość wiatru i pragnienie, z jakim spękana ziemia wypatruje deszczu. Był ostry i szybki ból, i ruch, którym spina się konia biegnącego do mety; były głosy ciche jak nocne szepty i szczęśliwe jak powitanie; był radosny lot na skrzydłach orłów, triumfalny przypływ i dziki strumień rozpryskujący się o skaliste wybrzeże, a potem spokój, ciepło, bliskość tulących się do siebie zaspanych szczeniąt i sen. A po śnie zaczęło się kolejne poszukiwanie i odnajdywanie, kolejne połączenie i kolejne odsłanianie tajemnic zawartych w sekretnych zakamarkach jej ciała.

20. Rano przyniosła mu swoją Biblię.
- A to co? - protestował Sean. - Złożyłem już przecież jedną przysięgę.
Katrina roześmiała się do niego, szczęśliwa i wciąż wypełniona ciepłym wspomnieniem minionej nocy. Otworzyła księgę na czystej kartce przed tytułem.
- Musisz wpisać tutaj swoje nazwisko... tutaj, obok mojego. Patrzyła, jak to robi, stojąc tuż przy jego krześle i dotykając biodrem jego ramienia.
- I datę twoich urodzin - dodała. Dziewiąty stycznia 1862 roku - wpisał Sean.
- Co to znaczy data śmierci? - zapytał. - Chcesz, żebym to także wypełnił?
- Nie mów tak - powiedziała szybko i dotknęła drewnianego stołu.
Sean żałował, że to powiedział.
- Jest tutaj miejsce tylko na sześcioro dzieciaków - stwierdził, próbując zatrzeć złe wrażenie.
- Imiona następnych możemy umieścić na marginesach. Tak właśnie robiła mama... zapisała nawet pierwszą stronę Księgi Rodzaju. Myślisz, że my też zajedziemy tak daleko, Sean?
Uśmiechnął się do niej.
- Czuję się dzisiaj tak wspaniale, że nie sprawi nam chyba większych trudności dotarcie do Nowego Testamentu.
Wystartowali dobrze. W czerwcu, kiedy skończyły się deszcze, Katrina chodziła odchylona do tyłu, żeby zrównoważyć spoczywający w jej łonie ciężar. W obozie panował dobry nastrój. Katrina miała w sobie teraz więcej z kobiety niż dziecka, była duża i rozpromieniona. Radował ją nabożny szacunek, z jakim Sean traktował jej odmienny stan. Często śpiewała sama do siebie, a w nocy pozwalała mu czasami posłuchać dziecka. Ściągał z jej brzucha nocną koszulę i przykładał ucho do ciasno napiętej, pokrytej błękitnymi żyłkami skóry. Przysłuchiwał się szmerom i bulgotom i czuł na policzku kopanie małego. Kiedy się odsuwał, w jego oczach lśnił zachwyt, a ona uśmiechała się do niego z dumą, przyciągała do siebie jego głowę i leżeli razem bez ruchu. Za dnia również było im ze sobą dobrze. Sean często śmiał się ze służącymi i polował bez poprzedniej zaciekłości.
Wędrowali na północ wzdłuż rzeki Sabi, czasami przez cały miesiąc obozując w jednym miejscu. Im większa susza panowała na płaskowyżu, tym gromadniej zwierzyna powracała do rzek i wozy znowu zaczęły się wypełniać kością.
Któregoś wrześniowego popołudnia Sean i Katrina wybrali się na przechadzkę brzegiem rzeki. Ziemia była brązowa, a w powietrzu unosił się zapach suchej trawy. Koryto rzeki wypełniały sadzawki i białe łachy piasku.
- Do diabła, ale gorąco. - Sean zdjął kapelusz i otarł pot z czoła. - Chyba się ugotujesz w tym swoim ubraniu.
- Nie, czuję się dobrze - odparła, trzymając go za ramię.
- Popływajmy trochę.
- Bez ubrania? - zrobiła wielkie oczy.
- Oczywiście, dlaczego nie?
- To takie prostackie.
- Daj spokój.
Wziął ją na ręce, zniósł protestującą przy każdym kroku na dół i w miejscu, gdzie tuż przy samej wodzie leżało kilka głazów, ściągnął z niej sukienkę. Śmiała się, łapała kurczowo oddech i czerwieniła jednocześnie, a Sean zaniósł ją na środek sadzawki, gdzie usiadła, wdzięczna, że woda sięga jej do samego podbródka.
- No i jak? - zapytał.
Siedząc przebierała palcami nóg w piasku i rozpuściła włosy, które Pływały wokół niej po powierzchni. Jej brzuch prześwitywał przez wodę niczym grzbiet białego wieloryba.
- Całkiem przyjemnie - przyznała. - Czuję się tak, jakbym była w jedwabnej bieliźnie.
Sean stanął tuż obok niej. Miał na sobie tylko kapelusz. Spojrzała na niego.
- Usiądź - powiedziała, odwracając się ze wstydem.
- Dlaczego? - zapytał.
- Wiesz dlaczego... jesteś nieokrzesany, dlatego. Sean usiadł obok niej.
- Powinnaś się już do mnie przyzwyczaić.
- Widocznie się nie przyzwyczaiłam. Sean objął ją pod wodą ramieniem.
- Jesteś urocza - powiedział. - Jesteś moim marzeniem. Pozwoliła mu pocałować się w ucho.
- Co to będzie? - zapytał dotykając dłonią jej brzucha. - Chłopiec czy dziewczynka? - Był to obecnie ich ulubiony temat rozmów.
- Chłopiec. - Katrina nie miała co do tego żadnych wątpliwości.
- Jak go nazwiemy?
- Jeśli nie znajdziesz szybko jakiegoś predicanta, będziemy musieli mu nadać imię, którym często obdarzasz swoich służących.
Sean wlepił w nią oczy.
- Co masz na myśli?
- Wiesz, jak ich nazywasz, kiedy jesteś zły.
- Bękartami - odparł Sean. - Do diabła, że też o tym nie pomyślałem! - dodał po chwili zatroskanym głosem. - Musimy znaleźć księdza. Żadne moje dziecko nie będzie bękartem. Musimy wracać do Louis Trichardt.
- Masz na to nie więcej jak miesiąc - ostrzegła go.
- Mój Boże, nie damy rady tak szybko. Za późno o tym pomyśleliśmy. - Sean pobladł na twarzy. - Poczekaj, wiem już, co zrobię. Na wybrzeżu, po drugiej stronie gór, są jakieś portugalskie osady.
- Ale przecież to są rzymscy katolicy...
- Nie szkodzi, wszyscy pracują dla tego samego szefa.
- Ile czasu zajmie nam przejście przez góry? - spytała z powątpiewaniem Katrina.
- Nie wiem. Na koniu droga na wybrzeże nie powinna trwać dłużej jak dwa tygodnie.
- Na koniu? - Katrina miała coraz więcej wątpliwości.
- Och, do diabła... przecież nie możesz jechać konno. - Sean podrapał się w nos. - Muszę pojechać i sprowadzić księdza tutaj. Poradzisz sobie sama? Zostawię Mbejane, żeby się tobą opiekował.
- Oczywiście. Nic mi się nie stanie.
- Jeśli nie chcesz, to nie pojadę. To nie jest teraz aż takie ważne.
- Jest, sam o tym wiesz. Nic mi się nie stanie, naprawdę. Przed swoim wyjazdem następnego ranka Sean odszedł z Mbejane na stronę.
- Wiesz, dlaczego ze mną nie jedziesz, prawda?
Mbejane kiwnął głową, ale Sean i tak odpowiedział na własne pytanie.
- Ponieważ jest tutaj dla ciebie ważniejsze zadanie.
- W nocy - oznajmił Mbejane - będę spał pod wozem Nkosikazi.
- Spał?! - zapytał groźnym głosem Sean.
- Tylko przez krótką chwilkę, a i tak bardzo lekko - odpowiedział z uśmiechem Zulus.
- No, teraz już lepiej - odparł.

21. Sean pożegnał się z Katrina. Nie było łez; rozumiała konieczność jego wyjazdu i pomagała mu ją zaakceptować. Stali przez dłuższą chwilę obok wozu, trzymając się za ręce i szepcząc sobie do uszu czułe słówka, a potem Sean kazał sobie przyprowadzić wierzchowca. Hlubi ruszył za nim, prowadząc jucznego konia. Na drugim brzegu rzeki Sean zatrzymał się i odwrócił. Katrina wciąż stała przy wozie, a nad nią górowała sylwetka Mbejane. W swoim czepku i zielonej sukience wyglądała tak młodzieńczo. Sean pomachał im nad głową kapeluszem i ruszył w stronę gór.
W miarę jak się wspinali, puszcza zamieniała się w sawannę i każda noc była chłodniejsza od poprzedniej. A potem sawanna ustąpiła miejsca stromym zboczom i wypełnionym mgłą wąwozom. Sean i Hlubi drapali się coraz wyżej, podążając śladami zwierzyny, gubiąc je, cofając się, jeśli trafili na miejsce, gdzie nie sposób było przejść, i dalej szukając przełęczy. Prowadzili konie nad urwiskami, a w nocy siedzieli tuż obok siebie i przysłuchiwali się pohukującym wokół nich pawianom. Aż któregoś poranka, jasnego jak oszlifowany diament, weszli na szczyt. Po zachodniej stronie ląd rozpościerał się niczym Mapa i odległość, którą przebyli w ciągu tygodnia, wydała się Seanowi żałośnie mała. Kiedy natężył wzrok i wyobraźnię, miał wrażenie, że widzi ciemnozielone zakola Sabi. Po wschodniej stronie ląd zlewał się z błękitem, który nie był niebem, i Sean nie wiedział przez chwilę, co to takiego. A potem uświadomił sobie, że to morze, i śmiał się razem z Hłubim, bo czuł się podobny bogom, stojąc tak na szczycie świata. Znaleźli najłatwiejsze zejście i podążali na wschód, aż dotarli do nadmorskiej równiny. U podnóża gór trafili na wioskę tubylców. Widok uprawnych pól i ludzkich osiedli był dla Seana małym szokiem. Przyzwyczaił się już do myśli, że on i jego orszak to jedyni pozostali na ziemi przedstawiciele gatunku ludzkiego.
Mieszkańcy wioski rzucili się na ich widok do ucieczki. Matki łapały na ręce swoje dzieci i biegły tak samo chyżo jak ich mężowie - w tej części Afryki wciąż żywa była pamięć handlarzy niewolników. Po dwóch minutach Sean miał znowu uczucie, że jest jedyną osobą, która pozostała na tej ziemi. Hlubi potrząsnął ze smutkiem głową.
- Małpy - odezwał się z charakterystyczną dla Zulusów pogardą dla wszelkich innych afrykańskich plemion.
Zsiedli z koni i przywiązali je do stojącego pośrodku wioski wielkiego drzewa. Usiedli w cieniu i czekali. Lepianki przypominające ule były ciemne od ognia. Między nimi grzebało i dziobało gołą ziemię parę kurczaków. Po półgodzinie Sean dostrzegł obserwującą ich z buszu czarną twarz. Zignorował ją. Twarz powoli wynurzyła się z zarośli, a za nią niechętne ciało. Sean wciąż rysował gałązką wzory na ziemi. Kątem oka obserwował podchodzącego z wahaniem tubylca. Był to starzec z chudymi jak patyki nogami i pokrytym bielmem jednym okiem. Sean domyślił się, że współplemieńcy wybrali go na ambasadora, ponieważ jego strata byłaby najmniej dotkliwa.
Podniósł wzrok i obdarzył starego promiennym uśmiechem. Ten zastygł w bezruchu, a potem wargi rozchyliły mu się w niewyraźnym uśmiechu ulgi. Sean wstał, otrzepał dłonie o bryczesy i podszedł, żeby uścisnąć mu dłoń. Busz wokół nich natychmiast zaroił się od ludzi - trajkocząc i śmiejąc się wracali z powrotem do wioski; otoczyli ze wszystkich stron Seana, dotykając jego ubrania, zaglądając mu w twarz i krzycząc z radości. Oczywiste było, że większość z nich nigdy przedtem nie widziała białego człowieka. Sean starał się wydobyć prawą rękę z uścisku Jednookiego, ten jednak za nic w świecie nie chciał jej wypuścić. Hlubi oparł się z lekceważeniem o drzewo i nie brał udziału w powitaniu. Jednooki odgonił w końcu wieśniaków, krzycząc na nich skrzypiącym ze starości głosem. Odwaga, jaką okazał, przysporzyła mu teraz szacunku. Na jego rozkaz kilkanaście młodszych kobiet pobiegło między chatki i wróciło za chwilę z rzeźbionym stołkiem i sześcioma glinianymi garnkami wypełnionymi miejscowym piwem. Trzymając wciąż Seana za rękę, Jednooki zaprowadził go do stołka i dał znak, żeby usiadł; reszta wieśniaków ukucnęła wokół nich, a jedna z dziewcząt podała największe naczynie Seanowi. Piwo było żółte i wydobywały się z niego podejrzane bąbelki. Seanowi skurczył się na ich widok żołądek. Spojrzał na Jednookiego, który wpatrywał się w niego z niecierpliwością. Uniósł naczynie i pociągnął łyk, po czym uśmiechnął się zaskoczony. Piwo było gęste jak śmietana i przyjemnie cierpkie w Smaku.
- Dobre - powiedział.
- Dopre - powtórzyli chórem wieśniacy.
- Wasze zdrowie - wzniósł toast Sean.
- Ztrofie - powtórzyła jak jeden mąż cała wioska, a Sean pociągnął kilka potężnych łyków. Jedna z dziewcząt zaniosła piwo Hlubiemu. Uklękła i nieśmiało wyciągnęła do niego naczynie. Jej biodra owijała opaska z plecionej trawy, z przyczepioną z przodu krótką spódniczką, ale tył miała całkiem odsłonięty, a piersi wielkości i kształtu dojrzałych melonów. Hlubi długo się w nie wpatrywał. W końcu dziewczyna pochyliła głowę i dopiero wtedy wziął z jej rąk naczynie.
Seanowi potrzebny był przewodnik do najbliższego osiedla Portugalczyków.
- Miasto? Portugal? - zapytał spoglądając na Jednookiego. Okazywane mu przez Seana zainteresowanie wyraźnie uszczęśliwiło starego. Złapał go ponownie za rękę i zaczął nią energicznie potrząsać.
- Przestań, ty cholerny głupcze! - zawołał poirytowany Sean. Jednooki wyszczerzył zęby i pokiwał głową, a potem nie wypuszczając Seana z uścisku, zaczął z pasją przemawiać do wieśniaków. Sean odświeżał tymczasem pamięć, próbując przypomnieć sobie nazwę jednego z portugalskich osiedli.
- Nova Sofala - wrzasnął w końcu.
Jednooki gwałtownie przerwał swoją mowę i wlepił oczy w Seana.
- Nova Sofala - powtórzył Sean wskazując ręką na wschód. Jednooki obnażył dziąsła w swoim najszerszym, jak dotąd, uśmiechu.
- Nova Sofala - przytaknął, wyciągając pewnym ruchem rękę w tym samym kierunku. Wynajęcie go w charakterze przewodnika było już tylko kwestią minut. Hlubi osiodłał konie, a Jednooki zabrał z jednej z chatek pleciony z trawy materac i bojową siekierkę. Sean wskoczył na siodło, oczekując, że Hlubi zrobi to samo, ale ten zachowywał się co najmniej dziwnie.
- No? - spytał z rezygnacją Sean. - Co się stało?
- Nkosi. - Hlubi wpatrywał się w gałęzie rosnącego nad ich głowami drzewa. - Jucznego konia może poprowadzić Stary.
- Możecie prowadzić go na przemian - stwierdził Sean. Hlubi zakaszlał i wlepił dla odmiany oczy w paznokcie swojej lewej dłoni.
- Nkosi. Czy jest możliwe, żebyś wracając znad morza przejeżdżał przez tę samą wioskę?
- Tak, oczywiście - odparł Sean. - Musimy odprowadzić tutaj Starego. Dlaczego pytasz?
- Wbił mi się cierń w stopę, Nkosi. Bardzo mnie boli. Jeśli mnie nie potrzebujesz, zaczekam tu na ciebie. Może do tego czasu rana się zagoi.
Hlubi popatrzył ponownie na drzewo i zaszurał z zakłopotaniem nogami. Sean nie zauważył przedtem, żeby Zulus utykał, i zaintrygowało go, dlaczego kłamie. A potem Hlubi zerknął ukradkiem tam, gdzie w kręgu wieśniaków stała dziewczyna. Jej spódniczka była bardzo skąpa i w ogóle nie zasłaniała boków. Sean zrozumiał, o co chodzi, i zachichotał.
- Twój cierń jest bardzo bolesny, ale nie tkwi wcale w stopie. - Hlubi znowu zaszurał nogami. - Mówiłeś, że to małpy... czyżbyś zmienił zdanie? - zapytał.
- To są rzeczywiście małpy - westchnął Hlubi. - Ale bardzo przyjaźnie usposobione.
- W takim razie zostań... ale nie strać tutaj zbyt dużo sił. W drodze powrotnej czeka nas przeprawa przez góry.

22. Jucznego konia poprowadził Jednooki - był z tego powodu bardzo dumny. Jechali przez porośniętą wysoką trawą sawannę, przez lasy mangrowe i gorącą tropikalną dżunglę, i potem przez białe koralowe wydmy i poskręcane palmowe gaje, aż v końcu dotarli do morza. Fort Nova Sofala otoczony był grubymi murami i zaopatrzony w mosiężne działo, a rozciągające się za nim morze było brązowe od błota, niesionego przez wpadającą doń rzekę.
- Madre de Dio! - zawołał wartownik na widok Seana i natychmiast zaprowadził go do komendanta, niedużego mężczyzny o żółtej, febrycznej twarzy, ubranego w wysłużony, przepocony mundur.
- Madre de Dio! - zakrzyknął komendant, wstając od biurka i przewracając za sobą krzesło. Trochę czasu trwało, zanim zorientował się, że stojący przed nim brudny, brodaty olbrzym nie jest taki groźny, na jakiego wygląda. Komendant mówił po angielsku i Sean przedstawił mu swój problem.
Oczywiście będzie mu w stanie pomóc. W forcie było trzech jezuickich misjonarzy, świeżo przybyłych z Portugalii i wprost palących się do jakiejś roboty. Sean może sobie wybrać któregokolwiek z nich, ale wpierw musi się wykąpać, zjeść z komendantem kolację i pomóc mu w skosztowaniu różnych gatunków win, które przypłynęły na tym samym statku co misjonarze. Sean uznał to za dobry pomysł.
Przy kolacji spotkał się z jezuitami. Byli to młodzi mężczyźni o różowych twarzach - Afryka nie miała jeszcze sposobności wycisnąć na nich swojego piętna. Chcieli z nim jechać wszyscy trzej, ale Sean wybrał najmłodszego, kierując się nie tyle jego wyglądem, ile imieniem. Ojciec Alphonso - to imię miało w sobie coś bohaterskiego. Misjonarze poszli wcześnie spać, zostawiając komendanta, jego czterech oficerów oraz Seana przy pokaźnej baterii butelek porto. Wzniesiono toast za zdrowie królowej Wiktorii oraz jej rodziny, a następnie za pomyślność króla Portugalii, również z całą rodziną. To zaostrzyło ich pragnienie, wypili więc za wszystkich nieobecnych przyjaciół, a potem wznieśli toasty wzajemnie za swoje zdrowie. Komendant i Sean zaprzysięgli sobie dozgonną przyjaźń i wierność, co spowodowało, że komendant posmutniał i zalał się łzami. Sean poklepał go po ramieniu i zaproponował, że zatańczy specjalnie dla niego Dziarskiego Białego Sierżanta. Komendant oświadczył, że poczytuje to sobie za wielki zaszczyt, a co więcej, będzie wprost wniebowzięty. On sam nie zna, co prawda, tego tańca, ale być może Sean wyświadczy mu tę łaskę i nauczy go kroków. Tańczyli na stole. Komendant radził sobie bardzo dobrze do chwili, kiedy wpadłszy w entuzjazm, źle ocenił rozmiary podłoża. Sean pomógł młodszym oficerom położyć go do łóżka, a rano razem z misjonarzem i Jednookim ruszyli z powrotem w stronę gór.
Seanowi szkoda było teraz każdej minuty; chciał jak najszybciej wrócić do Katriny. Ojciec Alphonso znal angielski w tym samym stopniu co Sean portugalski. Utrudniało to nieco rozmowę, ale Alphonso rozwiązał problem, mówiąc za siebie i za Seana. Ten przysłuchiwał się z początku jego oracjom, ale kiedy zorientował się, że poczciwy ojczulek próbuje nawrócić go na swoją wiarę, dał sobie spokój. Nie wytrąciło to bynajmniej jezuity z równowagi: mówił dalej, trzymając się kurczowo obiema dłońmi końskiego karku, wokół jego nóg trzepotała sutanna, a spod szerokiego ronda kapelusza wyglądała spocona twarz. Jednooki podążał ich śladem niczym stary bocian.
Po dwóch dniach przybyli do wioski Jednookiego. Ich wjazd zamienił się w triumfalną procesję, a twarz ojca Alphonsa rozpromieniła się na widok tak licznej przyszłej owczarni. Sean widział, jak zaciera w duchu ręce, i postanowił ruszać w dalszą drogę, zanim Alphonso zapomni o głównym celu wyprawy. Dał Jednookiemu myśliwski nóż w nagrodę za jego usługi. Stary usiadł pod wielkim drzewem pośrodku wioski - jego cienkie nogi z trudnością dźwigały ciężar ciała - i przyciskał kurczowo nóż do piersi.
- Hlubi, dosyć już się zabawiłeś... ruszaj!
Sean nie zsiadał z konia, niecierpliwie czekając, aż jego służący pożegna się z trzema wioskowymi dziewczynami. Hlubi okazał tradycyjny zuluski gust - wszystkie trzy miały wielkie piersi, wielkie tyłki i były młode. I wszystkie trzy zalewały się łzami.
- Chodź, Hlubi... co się z tobą dzieje?
- One uważają, Nkosi, że wziąłem je za żony.
- Dlaczego?
- Nie wiem, Nkosi.
Hlubi wyrwał się z uścisków najmłodszej i najpulchniejszej dziewczyny, złapał swoje dzidy i uciekł. Sean i Alphonso puścili się za nim galopem. Wieśniacy żegnali ich głośno, a Sean obejrzał się i zobaczył, że Jednooki wciąż siedzi pod wielkim drzewem.
Alphonso zaczął w końcu odczuwać narzucone przez Seana tempo. Jego tyrady stawały się coraz krótsze, przejawiał także dziwną niechęć do dotykania siodła tylną częścią ciała; jechał skurczony przy końskim karku, chłodząc pośladki na wietrze. Przebyli góry i zjechali w dół; kiedy dotarli do doliny rzeki Sabi, teren obniżył się i otoczyła ich puszcza. Dziewiątego dnia od wyjazdu z fortu stanęli na brzegu rzeki. Z rozlewisk piły wodę stada perliczek. Gdy Sean wraz z towarzyszami zjechał w koryto rzeki, wzbiły się w powietrze w błękitnej chmurze wirujących skrzydeł.
- Poznajesz tę okolicę? - zwrócił się Sean do Hlubiego, kiedy poili konie.
- Tak, Nkosi, jesteśmy o dwie godziny drogi w górę rzeki od naszych wozów... idąc przez las zapuściliśmy się trochę za daleko na północ.
Sean spojrzał na słońce - dotykało gałęzi drzew.
- Została nam jeszcze niecała godzina dnia... a dzisiejsza noc jest bezksiężycowa.
- Moglibyśmy zaczekać do rana - zasugerował z nadzieją Hlubi. Sean zignorował go i dał znak ojcu Alphonsowi, żeby wsiadał na konia. Jezuita szykował się do dłuższej dyskusji na temat sensowności nocnej jazdy, ale Sean złapał w garść jego sutannę i pomógł mu wsiąść na siodło.

23. Przez ostatni odcinek drogi prowadziła ich zapalona w wozie Katriny i prześwitująca przez brezent lampa. Złodziej oszczekał ich na powitanie, a Mbejane wyprzedził innych służących i złapał za uzdę konia Seana. W jego głosie brzmiały równocześnie troska i ulga.
- Zostało mało czasu, Nkosi... zaczęło się.
Sean zeskoczył z konia i pobiegł do wozu. Odsunął brezentową płachtę.
- Sean. - Usiadła na jego widok. Jej oczy w świetle latarni były bardzo zielone, ale widniały wokół nich ciemne obwódki. - Przyjechałeś, dzięki Bogu.
Sean ukląkł przy jej posłaniu i wziął ją za rękę. Powiedział parę słów, a ona przywarła do niego i przesunęła wargami po jego twarzy. Zniknął cały świat, pozostał tylko wóz stojący w ciemności, oświetlony pojedynczą lampą i miłością dwojga ludzi.
Nagle Katrina Zesztywniała w jego ramionach i jęknęła. Sean przytrzymał ją. Na jego twarzy pojawiła się bezradność - wielkie ręce obejmowały ją nieśmiało i niepewnie.
- Co mogę dla ciebie zrobić, kochanie? Jak mogę ci pomóc? Odprężyła się powoli.
- Znalazłeś księdza? - zapytała szeptem.
- Ksiądz! - Sean całkiem o nim zapomniał. Wciąż trzymając ją w ramionach, odwrócił się i ryknął: - Alphonso! Alphonso! Pospiesz się, człowieku.
Twarz misjonarza pojawiła się w szparze; była blada ze zmęczenia i szara od kurzu.
- Daj nam ślub - powiedział Sean. - Szybko, człowieku, kapujesz? Alphonso wlazł do środka. Dół jego sutanny był całkiem podarty i przez dziury prześwitywały chude, kościste kolana. Stanął nad nimi i otworzył swoją książkę.
- Obrączka? - zapytał po portugalsku.
- Tak, biorę ją za żonę - odparł Sean.
- Nie! Nie! Obrączka? - Alphonso podniósł palec i zatoczył wokół niego krąg. - Obrączka?
- Moim zdaniem, on pyta się o obrączkę - szepnęła Katrina.
- O, mój Boże - jęknął Sean. - Na śmierć o tym zapomniałem. - Rozejrzał się desperacko wokół siebie. - Czego możemy użyć? Nie masz w swojej skrzyni jakiegoś pierścionka lub czegoś podobnego?
Katrina potrząsnęła głową. Otworzyła usta, żeby odpowiedzieć, ale szybko je zamknęła, bo zaczął się kolejny skurcz. Sean przytrzymał ją do czasu, aż minął, i spojrzał wściekłym wzrokiem na jezuitę.
- Niech cię wszyscy diabli... daj nam ślub. Nie widzisz, że nie ma czasu na wszystkie te sztuczki?
- Obrączka? - zapytał ponownie Alphonso. Wydawał się bardzo Przygnębiony.
- W porządku, zaraz będziesz miał swoją obrączkę.
Sean wyskoczył z wozu.
- Przynieś mi moją strzelbę, szybko! - wrzasnął do Mbejane. Jeśli Sean chciał zastrzelić Portugalczyka, to była to jego sprawa, a obowiązkiem Mbejane było mu w tym pomóc. Podał Seanowi strzelbę. Sean wysupłał z sakiewki przy pasie złotego suwerena, rzucił go na ziemię i przystawił doń lufę. Pocisk wybił w nim dziurę o postrzępionych brzegach. Sean cisnął z powrotem strzelbę Zulusowi, podniósł z ziemi mały złoty krążek i wdrapał się z powrotem do wozu.
Trzy razy podczas ceremonii Katrina otwierała szeroko usta z bólu i trzy razy Sean brał ją mocno w ramiona, a Alphonso szybciej klepał swoje pacierze. W końcu Sean założył Katrinie na palec przestrzelonego suwerena i pocałował ją.
- Och, Sean, on wychodzi! - zawołała Katrina, kiedy Alphonso skończył ostatni łaciński werset.
- Uciekaj stąd! - krzyknął Sean, wskazując jezuicie brezentowe drzwi. Wdzięczny losowi misjonarz natychmiast wyniósł się z wozu.
Nie trwało to już długo, ale dla Seana była to prawdziwa wieczność - jak wtedy, gdy odcinali nogę Garrickowi. A potem jedno silniejsze parcie i było po wszystkim. Katrina leżała bardzo cicha i bardzo blada, a niżej na posłaniu spoczywało ich dziecko, wciąż z nią połączone, pokryte szkarłatnymi plamami i pokrwawione.
- Nie żyje - jęknął Sean oblewając się potem i opierając o przeciwległą ścianę wozu.
- Nie! - krzyknęła z mocą Katrina. - Nie, ono żyje... Sean, musisz mi pomóc.
Powiedziała mu, co ma zrobić, i w końcu dziecko zapłakało.
- To chłopiec - wyszeptała Katrina. - Och, Sean, to chłopiec. Była piękniejsza niż kiedykolwiek: blada, wyczerpana i piękna.

24. Protesty Seana nie zdały się na nic - nazajutrz rano Katrina wstała z łóżka i wślizgnęła się w jedną ze swoich starych sukienek. Sean krążył między nią a leżącym na posłaniu noworodkiem.
- Wciąż jestem taka gruba - narzekała.
- Kochanie, zostań jeszcze w łóżku przez dzień albo dwa. Skrzywiła się, sznurując dalej zawzięcie swój stanik.
- A kto się zajmie dzieckiem?
- Ja! - odparł z przekonaniem Sean. - Możesz mi powiedzieć, co mam robić.
Kłótnia z Katrina była niczym próba złapania rtęci gołymi palcami - nie warto było nawet zaczynać. Skończyła się ubierać i wzięła na ręce dziecko.
- Możesz mi pomóc zejść po schodach - powiedziała z uśmiechem. Sean i Alphonso ustawili dla niej krzesło w cieniu jednego z wielkich drzew shuma i służący podeszli tam, żeby obejrzeć dziecko. Katrina trzymała je na rękach, a Sean stał obok, nie wiedząc, jak się ma zachować. Wszystko wydawało mu się jeszcze takie nierzeczywiste... jego umysł zbyt wiele musiał przetrawić w tak krótkim czasie. Uśmiechał się oszołomiony, słuchając nie kończących się komentarzy swoich służących i ściskając osłabłą ręką dłoń ojca Alphonsa, gratulującego mu po raz dwudziesty tego ranka.
- Weź swoje dziecko, Nkosi. Chcemy je zobaczyć na twoim ramieniu - zawołał Mbejane, a pozostali Zulusi przyłączyli się głośno do jego prośby. Na twarzy Seana oszołomienie ustąpiło powoli miejsca obawie.
- Weź go, Nkosi.
Katrina wyciągnęła w jego stronę owinięte w pieluchy maleństwo i w oczach Seana pojawił się wyraz zagonionego w pułapkę zwierzęcia.
- Nie bój się, Nkosi, on nie ma zębów, nie ugryzie cię - dodawał mu odwagi Hlubi. Sean ujął niezgrabnie swego pierworodnego i pochylił się przybierając typową postawę świeżo upieczonego ojca. Zulusi zaczęli wiwatować na jego cześć i twarz Seana powoli rozpogodziła się. Uśmiechnął się z dumą.
- Czy on nie jest piękny, Mbejane?
- Tak samo piękny jak jego ojciec - przytaknął Mbejane.
- Twoje słowa są niczym nóż o dwóch ostrzach - roześmiał się Sean. Przyjrzał się uważnie dziecku. Miało porośniętą ciemnymi włosami główkę, płaski jak u buldoga nos, mlecznoszare oczka i długie, pomarszczone, czerwone nogi.
- Jakie będzie jego imię? - zapytał Hlubi. Sean spojrzał na Katrinę.
- Powiedz im - poprosił.
- Będzie miał na imię Dirk - powiedziała w języku zulu.
- Co to oznacza? - zapytał Hlubi.
- Sztylet... ostry nóż - odpowiedział Sean.
Wszyscy natychmiast pokiwali głowami w geście aprobaty. Hlubi wyjął swoją tabakierkę i puścił ją w obieg.
- Tak - powiedział Mbejane biorąc szczyptę tabaki. - To jest dobre imię.

25. Ojcostwo, z pomocą swej misternej alchemii, w ciągu dwunastu godzin gruntownie zmieniło stosunek Seana do życia. Nigdy przedtem nikt nie był tak totalnie od niego zależny, tak bezbronny. Tego pierwszego wieczoru obserwował w wozie Katrinę siedzącą na skrzyżowanych nogach, pochyloną nad dzieckiem, karmiącą je. Jej włosy spływały miękką falą na policzek, twarz miała pełniejszą i bardziej matczyną, a czerwone na buzi dziecko cicho posapywało przy ssaniu. Podniosła wzrok i uśmiechnęła się do Seana. Dziecko przytrzymywało jej pierś swoimi małymi piąstkami i zaciśniętymi ustami.
Sean usiadł obok nich na posłaniu i objął ramieniem. Katrina dotknęła policzkiem jego piersi; jej włosy pachniały ciepłem i czystością. Chłopczyk wciąż hałaśliwie ssał pierś. Sean poczuł ogarniające go dziwne podniecenie, tak jakby znalazł się na progu nowej przygody.
Tydzień później, kiedy na niebie zaczęły się zbierać pierwsze deszczowe chmury, Sean przeprawił wozy przez Sabi i ruszył w stronę gór, żeby uciec przed panującymi na równinie upałami. Podróżując razem z Hlubim na wybrzeże, napotkał pewną dolinę i zapamiętał ją. Jej dno porastała słodka, niska trawa, a wzdłuż toczącego czystą wodę strumienia rosły cedry. Rozbił tam teraz obóz.
Tutaj mogli przeczekać porę deszczową, a potem - kiedy deszcze ustaną i dziecko wzmocni się w wystarczającym stopniu, żeby znieść trudy podróży - zawiozą kość słoniową na południe i sprzedadzą ją w Pretorii.
To był szczęśliwy obóz. Woły rozeszły się po całej dolinie, wypełniając ją ruchem i porykując z zadowoleniem; między wozami słychać było wybuchy śmiechu, a nocą, kiedy z gór schodziła mgła, obozowe ognisko wydawało się jasne i przyjazne. Ojciec Alphonso został z nimi jeszcze prawie dwa tygodnie. Okazał się sympatycznym młodym człowiekiem i chociaż ani on, ani Sean nie rozumieli słowa z tego, co mówili do siebie, porozumiewali się całkiem gładko na migi. W drodze powrotnej przez, góry towarzyszyli misjonarzowi Hlubi i jeszcze jeden służący, ale zanim wyjechał, wprawił w zakłopotanie Seana, całując go na pożegnanie. Sean i Katrina z przykrością patrzyli, jak wyjeżdża. Zdążyli go polubić, a Katrina prawie wybaczyła mu jego religię.
Deszcze zalały ziemię z właściwą sobie furią i obfitością. Tygodnie zamieniały się w miesiące. Szczęśliwe miesiące, podczas których życie koncentrowało się wokół posłania Dirka. Mbejane zrobił dla niego łóżeczko z drzewa cedrowego, a w jednej z należących do Katriny skrzyń znalazły się odpowiednie prześcieradła i koce. Dziecko rosło i szybko; każdego dnia wydawało się zajmować więcej miejsca na swoim łóżeczku. Jego nóżki wypełniły się ciałem, ze skóry zeszły szkarłatne plamy, a oczy straciły bladoniebieski odcień. Rzucały teraz zielone błyski - wiadomo było, że będą tego samego koloru co oczy matki.
Żeby zapełnić czymś leniwie płynące dni, Sean zaczął budować przy strumieniu chatę. Służący pomagali mu i ze skromnego projektu przeobraziła się ona w całkiem pokaźny domek z uszczelnionymi gliną ścianami, elegancką strzechą i kominkiem. Wprowadzili się tam Sean i Katrina. Po cienkich brezentowych ścianach wozu drewniany domek dawał ich uczuciu nowe przeżycie trwałości. Którejś nocy, kiedy na dworze szumiał w ciemności deszcz, a za drzwiami skowytał pragnący się dostać do środka wiatr, rozłożyli materac przy kominku i poczęli w jego migotliwym świetle nowe dziecko.
Nadeszło Boże Narodzenie, a po nim Nowy Rok. Deszcze nie padały już bez przerwy, a potem całkiem ustały, ale oni wciąż nie ruszali się z miejsca. W końcu jednak zostali zmuszeni do wyjazdu, bo kończyły się zapasy podstawowych produktów: prochu, soli, lekarstw i tkanin. Załadowali dobytek, zaprzęgli woły i wyruszyli wczesnym rankiem. Doliną wił się długi sznur zjeżdżających w dół wozów; na koźle pierwszego z nich siedziała Katrina, trzymając dziecko w ramionach, a obok jechał na koniu Sean. Obejrzała się - przez gałęzie cedrów widać było brunatny dach ich domu. Wydawał się opuszczony i samotny.
- Musimy tu wrócić pewnego dnia, byliśmy tutaj tacy szczęśliwi - powiedziała cicho. Sean wychylił się z siodła i dotknął jej ramienia.
- Szczęście nie jest przypisane do jednego miejsca, kochanie. Nie zostawiamy go tutaj, ale zabieramy ze sobą.
Uśmiechnęła się do niego. Widat już było, że oczekuje drugiego dziecka.

26. Pod koniec lipca dotarli do Limpopo i odnaleźli bród. Trzy dni zajęło rozładowanie wozów, przeprawienie ich przez miękki piasek, a potem przetransportowanie przez rzekę kości słoniowej i całego dobytku. Skończyli późnym popołudniem trzeciego dnia i wszyscy byli solidnie zmęczeni. Zjedli wczesną kolację i w godzinę po zachodzie słońca Zulusi opatuleni byli już w swoje koce, a Sean i Katrina ułożyli się w wozie i spali spleceni ramionami. Głowa Katriny spoczywała na jego piersi. Obudziła się rano cicha i trochę blada. Sean nie zwrócił na to uwagi, dopóki nie oznajmiła mu, że czuje się zmęczona i chce się na chwilę położyć - wtedy natychmiast stał się przesadnie troskliwy. Pomógł jej wdrapać się do wozu i podłożył poduszki pod głowę.
- Jesteś pewna, że nic ci nie jest? - zapytał kilka razy.
- To nic takiego... jestem tylko trochę zmęczona. Zaraz dojdę do siebie - zapewniła go. Była wdzięczna, że się o nią troszczy, ale poczuła ulgę, kiedy sobie w końcu poszedł, żeby dopilnować załadunku wozów; Sean nie najlepiej nadawał się do roli niańki. Chciała zostać sama, czuła się zmęczona i było jej zimno.
W południe, ku satysfakcji Seana, ukończyli załadunek. Podszedł do wozu Katriny, uniósł brezent i zerknął do środka. Myślał, że śpi, ale ona leżała na posłaniu z szeroko otwartymi oczyma, opatulona w dwa grube szare koce. Była przeraźliwie blada. Sean poczuł pierwsze ukłucie niepokoju. Wdrapał się do środka.
- Kochanie, wyglądasz bardzo źle. Na pewno nie jesteś chora? Położył jej rękę na ramieniu. Katrina drżała. Zamiast odpowiedzieć, spojrzała w dół, na podłogę, i wzrok Seana pobiegł za jej oczyma. Luksusem Katriny był jej nocnik: duże porcelanowe naczynie, na którym widniały ręcznie malowane czerwone róże. Uwielbiała go, a Sean często jej dokuczał, kiedy na nim siedziała. Teraz nocnik stał obok łóżka i na widok jego zawartości Seanowi zaparło dech w piersiach. Wypełniony był w połowie cieczą koloru mocnego porteru.
- O, mój Boże - szepnął.
Stał jak sparaliżowany, nie odrywając wzroku od nocnika, a w głowie huczały mu jak tętent karawaniarskiej szkapy straszne słowa podsłuchanej kiedyś w knajpach Witwatersrandu piosenki:

Czarne jak Anioł,
Czarne jak niełaska,
Kiedy popłyną wody czarnej febry,
Są czarne jak węgiel.

Owiń go w koc
I karm chininą,
Ale wszyscy wiedzą i tak,
Że to koniec.

Czarnego jak Anioł,
Czarnego jak niełaska
Złożymy wkrótce w grobie
I ziemię rzucimy na twarz.

Podniósł głowę i popatrzył jej twardo w oczy, szukając tam śladów lęku. Ale jej spojrzenie było równie twarde jak jego.
- To czarna febra, Sean.
- Tak... wiem - odparł, bo zaprzeczanie nic by tu nie dało; nie było nawet cienia nadziei. To była czarna febra; najbardziej złośliwa postać malarii, atakująca nerki i zamieniająca je w wypełnione czarną krwią, pękające przy najmniejszym poruszeniu worki. Sean ukląkł przy jej łóżku.
- Musisz leżeć bardzo spokojnie.
Dotknął lekko opuszkami palców jej czoła; miała rozpaloną głowę.
- Tak - odpowiedziała, ale mgła zasnuwała już jej oczy i zaczęła się niespokojnie rzucać w malignie. Sean objął ją, żeby powstrzymać atak.
Przed nastaniem nocy Katrina pogrążyła się głęboko w malarycznych majakach. Śmiała się i ogarnięta nieprzytomnym strachem krzyczała, rzucała na wszystkie strony głową i walczyła z Seanem, kiedy usiłował dać jej coś do picia. Ale musiała pić, to była jej jedyna szansa. Trzeba było wypłukać nerki, żeby mogła żyć, i Sean przytrzymywał jej głowę i poił siłą.
W łóżeczku popłakiwał głodny i przerażony widokiem swojej matki Dirk.
- Mbejane! - zawołał Sean wysoko podniesionym z rozpaczy głosem. Zulus przez całe popołudnie czekał u wejścia do wozu.
- Co mogę zrobić, Nkosi?
- Dziecko... możesz się nim zaopiekować?
Mbejane podniósł łóżeczko z siedzącym w Środku Dirkiem.
- Nie kłopocz się o niego więcej. Zabiorę go do innego wozu. Sean całą troskę poświęcił teraz Katrinie. Gorączka stale wzrastała.
Jej ciało było jak rozżarzony piec, a skóra wysuszona. Z każdą godziną rzucała się coraz gwałtowniej w malignie i coraz trudniej było nad nią zapanować.
Godzinę po zapadnięciu zmroku do wozu zajrzał Kandhla. W rękach trzymał filiżankę i dzbanek wypełniony parującą cieczą. Seanowi zakręciło się w nosie, kiedy doszedł do niego jej odór.
- Co to jest, do diabła?
- To wywar z kory drzewa oblubienicy... Nkosikazi musi to wypić. Mikstura miała ten sam stęchły odór co wywar z chmielowych szyszek i Sean zawahał się. Znał to drzewo. Rosło na wyżynach i miało guzowate, pokryte korą naroślą, tak jakby cierpiało na jakąś chorobę. Guzy były wielkości i kształtu kobiecej piersi, a w ich środku tkwiły ciernie.
- Skąd to wziąłeś? Nie widziałem ani jednego takiego drzewa w okolicy - zapytał, próbując zyskać na czasie. Zastanawiał się, czy dać Katrinie wywar. Znał zuluskie mikstury - te, które nie zabiły, mogły czasem pomóc.
- Hlubi pobiegł do miejsca, gdzie obozowaliśmy przed czterema dniami... wrócił z korą jakąś godzinę temu.
Trzydzieści mil w obie strony, w czasie krótszym niż sześć godzin - na myśl o tym Sean uśmiechnął się przez łzy.
- Powiedz Hlubiemu, że Nkosikazi wypije jego lekarstwo. Kandhla przytrzymał głowę chorej, a Sean wlał jej siłą w usta cuchnący diabelsko wywar; zmusił Katrinę, żeby wypiła wszystko. Sok z kory najwyraźniej uwolnił z krwi jej nerki, bo przed świtem cztery razy oddała pienisty czarny mocz. Majaki przeszły stopniowo w śpiączkę; leżała nieruchoma na łóżku, opatulona w koce, wstrząsana tylko co jakiś czas krótkimi atakami dreszczy. Kiedy poranne słońce dotknęło brezentowej płachty, oświetlając wnętrze wozu, Sean zobaczył jej twarz. Katrina umierała. Jej skóra przybrała matowy, żółtawobiały odcień, a włosy straciły cały swój połysk i przypominały suchą trawę. Kandhla przyniósł kolejny dzbanek z lekarstwem i zmusili ją, żeby wypiła.
- Nkosi - powiedział Kandhla, kiedy w dzbanku pokazało się dno. - Pozwól, że położę materac na podłodze przy łóżku Nkosikazi. Musisz się trochę zdrzemnąć, a ja zostanę tutaj z tobą i obudzę cię, kiedy tylko Nkosikazi się poruszy.
Sean spojrzał na niego podkrążonymi oczyma.
- Później będę miał czas, żeby spać, przyjacielu. - Popatrzył na Katrinę i dodał cicho: - Być może już bardzo niedługo.
Nagle Katrina Zesztywniała, Sean ukjąkł obok łóżka. Kandhla pochylił się niespokojnie za jego plecami. Dopiero po pewnym czasie Sean zorientował się, co się dzieje. Podniósł wzrok na Kandhlę.
- Odejdź stąd! Szybko! - powiedział i brzmiące w jego głosie cierpienie sprawiło, że Kandhla wyskoczył na oślep z wozu.
Tego ranka urodził się drugi syn Seana. Podczas gdy Kandhla pilnował Katriny, Sean owinął dziecko w koc, zabrał je na równinę i tam pochował. A potem wrócił do swojej żony i nie odstępował jej w ciągu długich dni i nocy, które zlały się w jedno pasmo rozpaczy. Był bliski szaleństwa, tak jak Katrina była bliska śmierci. Nie opuszczał wozu. Siedział po turecku na rozłożonym przy łóżku materacu, ocierając jej pot z czoła, przytykając filiżankę do ust albo po prostu wpatrując się w jej twarz. Stracił swoje dziecko, a teraz Katrina zamieniała się na jego oczach w żółty wychudzony szkielet. Ratował go Dirk. Mbejane przynosił mu chłopca, który baraszkował na materacu, wpełzał Seanowi na kolana i ciągnął go za brodę. To był jedyny mały promyk światła w otaczającej go ciemności.

27. Katrina przeżyła. Wracała powoli z nieruchomej, graniczącej ze śmiercią śpiączki i w miarę, jak wahając się szła ku niemu, rozpacz Seana zmieniała się w nadzieję, a potem w cudowne uczucie ulgi. Jej mocz nie był już czarny, lecz ciemnoróżowy i gęsty od osadu. Poznawała teraz Seana i chociaż była tak osłabiona, że nie potrafiła unieść głowy z poduszki, wodziła za nim oczyma, kiedy krzątał się po wozie. Minął kolejny tydzień, zanim dowiedziała się o poronieniu. Zapytała go znużonym szeptem o dziecko, a Sean z całą delikatnością, na jaką go było stać, opowiedział jej, co się stało. Nie miała siły, żeby głośno rozpaczać; leżała cicho, wpatrując się w brezent nad głową, a łzy spływały po jej żółtych policzkach.
Zniszczenia, których dokonała w jej organizmie febra, były wprost niewiarygodne. Nogi miała tak wychudzone, że Sean mógł objąć jedną dłonią jej udo. Skóra zwisała luźnymi, żółtymi fałdami z jej twarzy i ciała, a mocz wciąż zabarwiony był na różowo. Ale na tym nie koniec: febra odebrała jej także wolę życia. Nie potrafiła bronić się przed bezbrzeżną rozpaczą po stracie dziecka; ta rozpacz otoczyła ją skorupą, przez którą nie umieli się przedrzeć ani Sean, ani Dirk. Sean starał się przywrócić ją życiu, naprawić straszliwe szkody, które poniosła na ciele i umyśle. Poświęcał jej każdą minutę swojego czasu.
Razem ze służącymi przemierzał cały veld w promieniu trzydziestu mil od obozu w poszukiwaniu przysmaków, które mogłyby pobudzić jej apetyt: dzikich owoców, miodu i dyni. Starał się przyrządzać najbardziej wyszukane potrawy: kebaby ze słoniowego serca i wątroby dujkera, białą i delikatną jak pularda pieczeń z iguany, a także złociste filety ze złowionego w rzece żółtoustego leszcza. Katrina dziobała apatycznie w talerzu, ale potem odwracała się i wlepiała oczy w brezentową płachtę.
Sean siadał obok niej i opowiadał o farmie, którą kiedyś kupią, na próżno starając się wciągnąć ją w rozmowę na temat domu, który tam postawią. Czytał jej książki Duffa, ale jedyną jej reakcją było lekkie drżenie ust, kiedy usłyszała słowo "śmierć" albo "dziecko". Opowiadał o swoich przeżyciach w Witwatersrandzie, starając się wybrać te historie, które mogłyby ją zabawić. Przynosił do niej Dirka i pozwalał bawić mu się w wozie. Dirk chodził już; jego czarne włosy zaczęły kręcić się w loki, a oczy miał zielone. Nie można go było jednak dłużej zatrzymać w wozie. Miał tyle rzeczy do zrobienia, tyle do odkrycia. Nie mijało wiele czasu i toczył się ku wyjściu, a z jego ust rozlegało się władcze wezwanie:
- Beżaan! Beżaan!
W szparze prawie natychmiast ukazywała się głowa Mbejane. Zulus zerkał na Seana, czekając na pozwolenie.
- No dobrze, możesz go zabrać... ale powiedz Kandhli, żeby nie napychał go łakociami.
Szybko, zanim Sean zmieni zdanie, Mbejane zabierał Dirka z wozu i stawiał na ziemi. Chłopca rozpieszczało ponad dwudziestu Zulusów. Współzawodniczyli gorąco o jego względy - żeby je zdobyć, zrobiliby dosłownie wszystko. Poważny Mbejane biegał na czworakach między wozami, dając się niemal na śmierć zajeździć siedzącemu na jego grzbiecie malcowi; Hlubi drapał się pod pachami i mamrotał dziko w mistrzowskiej imitacji pawiana - na ten widok Dirk aż piszczał z uciechy - a Kandhla naruszał przeznaczone dla Katriny zapasy dzikich owoców, żeby mieć pewność, że chłopiec jest prawidłowo żywiony. Cała reszta trzymała się nieco z tyłu, pragnąc gorąco zwrócić na siebie uwagę małego i bojąc się jednocześnie, by nie wzbudzić zazdrości Mbejane albo Hlubiego. Sean zdawał sobie z wszystkiego sprawę, ale nie mógł na to nic poradzić. Cały swój czas poświęcał Katrinie.
Po raz pierwszy w życiu oddawał drugiej ludzkiej istocie coś więcej niż tylko powierzchowną część swego ja. Było to ciche, nie kończące się poświęcenie: trwało przez wszystkie te miesiące, podczas których wzmocniła się na tyle, by móc usiąść w łóżku bez jego pomocy; trwało i potem - aż do dnia, kiedy Sean uznał, że mogą wyruszyć dalej na południe. Zbudowali dla niej lektykę - Sean nie pozwoliłby jej usiąść na trzęsącym się na wertepach wozie - i pierwszego dnia wędrowali tylko przez dwie godziny. Lektykę, w której leżała Katrina, niosło czterech służących, a przed słońcem chroniła ją rozpięta nad głową płachta brezentu. Mimo że starali się ją nieść z największą delikatnością, po dwóch godzinach była skrajnie wyczerpana. Bolały ją plecy, a pożółkła skóra pokryła się drobnymi kropelkami potu. W następnym tygodniu podróżowali po dwie godziny dziennie, a potem stopniowo zwiększali ten okres aż do całego dnia.
Jeden z obozów rozbili obok błotnistego bajora, pośród porośniętych kolczastymi krzewami moczarów. Znajdowali się w połowie drogi do Magaliesbergu.
- Mamy jeszcze jeden pusty wóz, Nkosi - zauważył Mbejane.
- Ale inne są pełne - odparł Sean.
- O cztery godziny marszu stąd leży dość kości, żeby go wypełnić. Usta Seana skrzywiły się z bólu. Spojrzał na południowy wschód.
- Jestem jeszcze wciąż młodym człowiekiem, Mbejane - powiedział cicho - ale mam już dość złych wspomnień, by zatruć nimi swoje stare lata. Czy chcesz, żebym odebrał memu przyjacielowi nie tylko życie, ale również przypadający na niego udział?
Mbejane potrząsnął głową.
- Tylko zapytałem.
- A ja odpowiedziałem, Mbejane. Ta kość należy do niego... niech tam zostanie.

28. Przeprawili się przez Magaliesberg i skręcili na zachód, nie tracąc z oczu gór. A potem, w dwa miesiące od dnia, kiedy wyruszyli znad Limpopo, dotarli do burskiego osiedla Louis Trichardt. Sean zostawił Mbejane, żeby wyprzągł wozy na otwartym placu przed kościołem, a sam poszedł szukać lekarza. W całej okolicy był tylko jeden; Sean odnalazł go w gabinecie nad sklepem i zaprowadził do wozów, niosąc jego torbę. Nienawykły do takich niewygód siwobrody doktor biegł truchtem, żeby dotrzymać mu kroku. Kiedy dotarli na miejsce, był cały spocony i ciężko dyszał. Podczas badania Sean czekał na zewnątrz, a kiedy w końcu doktor zszedł po schodkach z wozu, dopadł go, nie kryjąc niecierpliwości.
- No i co pan o tym myśli?
- Myślę, meneer, że powinien pan co godzina składać dzięki Najwyższemu - oznajmił doktor potrząsając z podziwem głową. - Wprost trudno uwierzyć, że pańska żona przeżyła febrę i utratę dziecka.
- To znaczy, że nic jej nie grozi, że nie ma niebezpieczeństwa nawrotu choroby? - upewniał się Sean.
- Teraz nic jej nie grozi... ale wciąż jest bardzo chora. Może potrwać nawet rok, zanim jej organizm odzyska wszystkie siły. Nie ma na to żadnego lekarstwa. Musi pan po prostu zapewnić jej spokój, dobrze ją odżywiać i czekać, aż uleczy ją czas. - Zawahał się. - Jest jeszcze inne niebezpieczeństwo - dodał i popukał się palcem w czoło. - Rozpacz potrafi czasem czynić straszliwe spustoszenia. Pańska żona potrzebuje miłości i dobroci, a po upływie sześciu miesięcy kolejnego dziecka, dziecka, które zapełni pustkę po tym, które utraciła. Proszę dać jej te trzy rzeczy, meneer, a przede wszystkim miłość.
Wyjął z kieszeni kamizelki zegarek i spojrzał na tarczę. - Czas na mnie! Zawsze tak mało czasu. Muszę iść, czekają na mnie inni potrzebujący. - Wyciągnął rękę do Seana. - Z Bogiem, meneer.
Sean uścisnął mu dłoń.
- Ile jestem panu winien, doktorze?
Lekarz uśmiechnął się; miał brązową twarz i bladoniebieskie oczy; kiedy się uśmiechał, wyglądał jak młody chłopak.
- Nie biorę honorarium za samą poradę. Żałuję, że nie mogę zrobić nic więcej.
Ruszył szybko z powrotem przez plac i kiedy szedł, widać było, że jego uśmiech kłamał: nie był już taki młody.
- Mbejane - zawołał Sean. - Zdejmij jeden duży kieł z wozu i zanieś go do gabinetu doktora.
Nazajutrz Katrina i Sean wybrali się na poranne nabożeństwo. Katrina nie mogła śpiewać hymnów na stojąco. Usiadła cicho w swojej ławce, wymawiając bezgłośnie słowa hymnu i spoglądając ze smutkiem w stronę ołtarza.
W Louis Trichardt zostali jeszcze trzy dni, spotykając się z życzliwym przyjęciem. Mężczyźni przychodzili do obozu napić się kawy i obejrzeć kość słoniową, a kobiety przynosiły jajka i świeże warzywa. Ale Seana ciągnęło na południe i trzeciego dnia wyruszyli w ostatni etap swojej wędrówki.
Katrina zaczęła teraz szybko nabierać sił. Ku słabo skrywanemu rozczarowaniu Zulusów odebrała im opiekę nad Dirkiem, a wkrótce potem porzuciła lektykę i zajęła z powrotem swoje miejsce na przednim siedzeniu pierwszego wozu. Przybrała na wadze, a na jej żółtawych policzkach pojawiły się znowu kolory. Mimo że fizycznie wracała do zdrowia, jej umysł wciąż pogrążony był w depresji i Sean nie potrafił temu zaradzić.
Na miesiąc przed Bożym Narodzeniem roku tysiąc osiemset dziewięćdziesiątego piątego karawana Seana dotarła do pasma niskich, otaczających Pretorię wzgórz i ujrzeli przed sobą stolicę. Kwitły właśnie, obsypując purpurą całe miasto, rosnące we wszystkich ogrodach drzewka jacarandy, a zatłoczone ulice dobrze świadczyły o stanie gospodarki Republiki Transwalu. Sean zatrzymał się na przedmieściach, zjeżdżając po prostu z drogi i wyprzęgając woły, a kiedy obóz był rozbity i upewnił się, że Katrina nie potrzebuje jego pomocy, wdział swój jedyny porządny garnitur i kazał przyprowadzić konia. Garnitur uszyty był według mody sprzed czterech lat i dopasowany do brzucha, którego dorobił się w Witwatersrandzie. Teraz zwisał z niego luźno, napinając się tylko na muskularnych ramionach. Twarz Seana była spalona od słońca, a na piersi - skrywając fakt, że nie udało mu się zapiąć kołnierzyka - wiła się gęsta, splątana broda. Na zdartych cholewach kompletnie zdefasonowanych butów próżno byłoby szukać najmniejszego śladu pasty, a pot pozostawił ciemne, tłuste plamy na kapeluszu, który opadał mu na oczy, tak że musiał go w końcu zsunąć na tył głowy. Nic dziwnego, że ludzie rzucali za nim zaciekawione spojrzenia, kiedy tak jechał Church Street, mając po bokach wielkiego muskularnego dzikusa i wyrośniętego cętkowanego psa. Przecisnęli się między wypełniającymi szeroką ulicę furgonami, minęli salę obrad parlamentu, a potem odwrócone tyłem do ulicy i otoczone rozległymi, zielono-purpurowymi ogrodami domy, i znaleźli się w końcu w dzielnicy handlowej, która rozciągała się wokół dworca kolejowego.
Wyjeżdżając w busz z Duffem zaopatrzyli się u pewnego dostawcy i teraz Sean do niego właśnie skierował swoje pierwsze kroki. Magazyn mało się zmienił; wiszący nad wejściem szyld wyblakł nieco, ale wciąż głosił wszem wobec, że I. Goldberg, eksporter i importer, dostawca sprzętu górniczego, kupiec i hurtownik, chętnie nabędzie złoto, drogocenne kamienie, skóry, futra oraz kość słoniową i inne produkty pochodzenia naturalnego. Sean zeskoczył z siodła i rzucił lejce Zulusowi.
- Rozsiedlaj konia, Mbejane. To może trochę potrwać. Uchylił kapelusza przed dwoma przechodzącymi damami i wszedł do środka budynku, w którym prowadził swoje rozliczne interesy pan Goldberg. Na jego spotkanie pospieszył zaraz jeden ze sprzedawców, ale Sean potrząsnął głową i facet powrócił za ladę. Pan Goldberg stał z dwoma klientami w drugim końcu sklepu. Seanowi się nie spieszyło. Włóczył się między zastawionymi towarem półkami, dotykając jedwabnych koszul, wąchając pudełka cygar, sprawdzając kciukiem ostrza siekier i celując w plamę na ścianie ze zdjętej ze stojaka strzelby. W końcu właściciel składu wymienił ukłony ze swymi klientami i skierował się w jego stronę. Pan Goldberg był niski i gruby. Miał krótko przycięte włosy i tłustą szyję, która wylewała mu się z kołnierzyka. Przyglądał się Seanowi beznamiętnym wzrokiem, przetrząsając zarazem w myśli kartotekę swoich klientów. Nagle rozpromienił się niczym wyglądające zza chmury słońce.
- Pan Courteney, jeśli się nie mylę. Sean wyszczerzył zęby w uśmiechu.
- Zgadza się. Jak się miewasz, Izzy? - Uścisnęli sobie dłonie. - Jak idą interesy?
Panu Goldbergowi opadła szczęka.
- Fatalnie, panie Courteney, fatalnie. Same kłopoty.
- Całkiem tego po tobie nie widać - stwierdził Sean, szturchając go w brzuch. - Przybrałeś na wadze.
- Może pan sobie żartować, panie Courteney, ale mówię panu, że interesy idą fatalnie. Ciągłe kłopoty z podatkami - westchnął pań Goldberg - a teraz na dodatek mówi się o wojnie.
- Jakiej znowu wojnie? - zmarszczył brew Sean.
- O wojnie, panie Courteney, o wojnie między Wielką Brytanią a Republiką.
Sean rozchmurzył się i roześmiał.
- Nonsens, człowieku, nawet Kruger nie może okazać się takim cholernym głupcem. Poczęstuj mnie filiżanką kawy i cygarem i przejdziemy do twojego gabinetu porozmawiać o interesach.
Twarz pana Goldberga znowu stała się nieprzenikniona, a powieki opadły mu na oczy, tak jakby miał zamiar się zdrzemnąć.
- O interesach, panie Courteney?
- Zgadza, się, Izzy, tyle że tym razem ja sprzedaję, a ty kupujesz.
- Co pan sprzedaje, panie Courteney?
- Kość słoniową.
- Kość słoniową?
- Dwanaście wozów.
Pan Goldberg westchnął ze smutkiem.
- Kość słoniowa teraz nie idzie, cena spadła jak jeszcze nigdy dotąd. Trudno cokolwiek sprzedać. - Było to całkiem dobrze odegrane i gdyby Sean nie zapytał przed dwoma dniami o obecne ceny, mógłby mu nawet uwierzyć.
- Przykro mi to słyszeć - stwierdził. - Jeśli nie jesteś zainteresowany, zobaczę, może uda mi się znaleźć jakiegoś innego kupca.
- Tak czy inaczej, niech pan wpadnie jeszcze do mojego kantoru - powiedział pan Goldberg. - Możemy porozmawiać. To nic nie kosztuje.
Dwa dni później wciąż rozmawiali. Sean przyprowadził swoje wozy i wyładował kość słoniową na podwórku za magazynem. Pan Goldberg zważył osobiście każdy kieł i zapisał wynik na kartce papieru. Razem z Seanem dodali długie kolumny cyfr i zgodzili się co do łącznej wagi. Teraz znajdowali się w ostatniej fazie uzgadniania ceny.
- Daj spokój, Izzy, zmitrężyliśmy już dwa dni. To uczciwa cena, sam o tym wiesz... niech już na tym stanie - mruczał Sean.
- Stracę na tej kości pieniądze - lamentował pan Goldberg. - Muszę przecież z czegoś żyć, każdy musi z czegoś żyć.
- No już dobrze. - Sean wyciągnął do niego prawicę. - Powiedzmy, że dobiliśmy targu.
Pan Goldberg wahał się jeszcze przez sekundę, a potem podał swoją pulchną dłoń Seanowi i uśmiechnęli się do siebie, obaj usatysfakcjonowani. Jeden z pomocników pana Goldberga wyliczył suwereny, układając je na kontuarze w kupkach po pięćdziesiąt sztuk, a potem Sean i pan Goldberg jeszcze raz je przeliczyli. Sean wypełnił dwa brezentowe woreczki złotem, poklepał pana Goldberga po plecach, poczęstował się jeszcze jednym cygarem i ruszył ciężko obładowany do banku.
- Kiedy wybiera się pan ponownie na północ? - zawołał za nim pan Goldberg.
- Wkrótce! - odparł Sean.
- Proszę nie zapomnieć zaopatrzyć się u mnie przed podróżą.
- Jeszcze do pana zajrzę - zapewnił go Sean.
Mbejane niósł jedną torbę, a Sean drugą. Idąc chodnikiem uśmiechał się, a nad jego głową unosiły się kłęby cygarowego dymu. Jest coś takiego w wypełnionej złotem torbie, co sprawia, że niosącemu ją człowiekowi wydaje się, że ma osiem stóp wzrostu.
- Czy mamy już dość pieniędzy, żeby kupić farmę, Sean? - zapytała go tej nocy Katrina, kiedy leżeli razem w spowijającej wóz ciemności.
- Tak - odpowiedział Sean. - Mamy dość pieniędzy, żeby kupić najwspanialszą farmę w całym Kraju Przylądkowym... a po następnej wyprawie będziemy mieli dość, żeby wybudować dom i stodoły, kupić bydło, założyć winnicę i jeszcze coś odłożyć.
Katrina milczała przez chwilę.
- A więc znowu wyruszamy w busz? - zapytała.
- Jeszcze jedna wyprawa - odparł Sean. - Kolejne dwa lata, a potem będziemy mogli osiedlić się w Kraju Przylądkowym. - Uścisnął ją. - Chyba nie masz nic przeciwko temu?
- Nie - powiedziała. - Myślę, że to mi nawet odpowiada. Kiedy wyjeżdżamy?
- Nie tak od razu - roześmiał się Sean. - Najpierw musimy się trochę zabawić. - Uścisnął ją ponownie; jej ciało było wciąż boleśnie wychudzone czuł, jak dotykają go jej wystające kości.
- Kupimy ci trochę ładnych sukienek, kochanie, a dla mnie garnitur, w którym nie wyglądałbym jak na balu przebierańców. A potem wyjdziemy na miasto zobaczyć, jakie mają tutaj do zaoferowania rozrywki... - przerwał, bo do głowy przyszedł mu niespodziewany pomysł. - Wiem, co zrobimy. Wynajmiemy powóz i przejedziemy się do Jo'burga. Zamieszkamy w apartamencie w Grand National i pożyjemy trochę jak ludzie. Będziemy się kąpać w porcelanowej wannie i spać w prawdziwym łóżku; ty możesz się wybrać do fryzjera; a ja każę sobie przyciąć brodę. Będziemy się objadać langusta i pingwinimi jajami... nie pamiętam już, kiedy ostatni raz jadłem wieprzowinę albo baraninę... - Sean zapalał się coraz bardziej - popijemy to wszystko jakimś porządnym winem z bąbelkami i zatańczymy walca przy orkiestrze...
- Czy walc nie jest bardzo grzesznym tańcem, Sean? - zapytała cicho Katrina, kiedy przerwał, żeby zaczerpnąć oddechu.
Sean uśmiechnął się w ciemności.
- Z całą pewnością!
- Chciałabym raz trochę pogrzeszyć... nie za bardzo, tylko trochę, razem z tobą, po prostu, żeby zobaczyć, jak to jest.
- Będziemy - odparł Sean - nurzać się w grzechu.

29. Nazajutrz Sean zabrał Katrinę do najbardziej ekskluzywnego w całej Pretorii sklepu z damską odzieżą. Wybrał materiały na pół tuzina sukienek, w tym na balową suknię z kanarkowo-żółtego jedwabiu. Była to prawdziwa ekstrawagancja i wiedział o tym, ale nie miało to dla niego znaczenia, gdy zobaczył, jak jej policzki zaróżowiły się ze wstydu i radości, a w oczach pojawiły się dawne zielone iskry. Po raz pierwszy od czasu choroby cieszyła się życiem. Wdzięczny losowi, wydawał lekką ręką swoje suwereny, a uszczęśliwione sprzedawczynie podtykały mu pod nos tace z damskimi akcesoriami.
- Tuzin tego - mówił Sean. - Dobrze, to też biorę. - A potem przyciągnął jego oko błysk zieleni na półce w drugim końcu sali: to była zieleń Katriny.
- Co tam leży? - zapytał wskazując ręką i dwie sprzedawczynie o mało nie zderzyły się ze sobą, biegnąc w stronę półki. Zwyciężczyni przyniosła mu szal, a Sean wziął go i zarzucił Katrinie na ramiona. Wyglądał przepięknie.
- Bierzemy - powiedział Sean i Katrinie zadrżały wargi, a potem nagle łzy pociekły jej po policzkach i wybuchła niepohamowanym szlochem. Skonsternowane sprzedawczynie tłoczyły się wokół Seana niczym kury w porze karmienia, a on wziął Katrinę na ręce i zaniósł do wynajętego powozu. W drzwiach zatrzymał się na chwilę.
- Chcę, żeby te sukienki były gotowe na jutro wieczór - powiedział przez ramię. - Czy mogę na was liczyć?
- Będą gotowe, panie Courteney, nawet gdyby moje dziewczęta miały pracować przez całą noc.
Zawiózł Katrinę z powrotem do obozu i ułożył na posłaniu.
- Proszę, wybacz mi, Sean. Nigdy w życiu nie wydarzyło mi się coś podobnego.
- Nic się nie stało, kochanie, rozumiem cię. Teraz musisz się trochę zdrzemnąć.
Nazajutrz Katrina odpoczywała w obozie, a Sean pojechał ponownie do pana Goldberga, żeby zaopatrzyć się u niego w towary, których będzie potrzebował podczas następnej wyprawy. Kolejny dzień zajęło załadowanie wozów i dopiero następnego ranka Katrina poczuła się wystarczająco dobrze, żeby pomyśleć o wycieczce do Johannesburga.
Wyjechali wczesnym popołudniem. Mbejane powoził, Sean i Katrina siedzieli przytuleni do siebie na tylnym siedzeniu, trzymając się za ręce pod pledem, a Dirk kręcił się jak fryga po całym powozie, przywierając co jakiś czas do szyby i nie przestając komentować wszystkiego, w przedziwnej mieszance angielskiego, holenderskiego i zulu, którą Sean ochrzcił mianem języka dirkańskiego. Dojechali do Johannesburga znacznie wcześniej, niż spodziewał się Sean. W ciągu czterech lat miasto podwoiło swój obszar i zajęło nowe tereny na równinie. Minęli, trzymając się głównej ulicy, nowe dzielnice i znaleźli się niebawem w śródmieściu. Tutaj także zaszły pewne zmiany, ale niewielkie; większość rzeczy była taka, jakimi je zapamiętał. Przeciskali się przez zatłoczoną, gwarną Eloff Street i Sean czuł, jak wokół niego pojawiają się duchy przeszłości mieszając się z wypełniającym chodniki tłumem. Nagle usłyszał wyraźnie śmiech Duffa i obrócił się gwałtownie, żeby go zlokalizować; siedzący w mijającym ich powozie dandys ze złotymi plombami w zębach i w cylindrze na głowie roześmiał się ponownie i Sean zorientował się, że śmiech Duffa brzmiał inaczej. Bardzo podobnie, ale nie tak samo. Tak było ze wszystkim - wydawało się podobne, ale jednak lekko zmienione; budziło w nim nostalgię, ale zarazem żal za tym, co minęło. Tamte lata odeszły bezpowrotnie w przeszłość. Nic nie jest takie same, bo rzeczywistość może istnieć tylko w jednym czasie i w jednym miejscu. Potem umiera i człowiek nie może do niej wrócić - musi iść dalej, żeby odnaleźć ją w innym czasie i w innym miejscu.
Wynajęli apartament w Grand National, z salonem, dwiema sypialniami, własną łazienką i balkonem, z którego rozciągał się widok na ulicę i stojące na zboczu wieże wiertnicze i białe hałdy. Katrina była zmęczona. Kazali sobie wcześnie podać kolację do pokoju, a potem Katrina poszła spać, a Sean zszedł sam na dół, żeby napić się czegoś na dobranoc. Bar był zatłoczony. Znalazł sobie miejsce w kącie i usiadł przysłuchując się, ale nie biorąc udziału w toczącej się wokół niego rozmowie.
Zmienili obraz wiszący nad barem - przedtem przedstawiał on jakąś scenę myśliwską; teraz widniał na nim poplamiony krwią generał w czerwonym mundurze, żegnający się na polu bitwy ze swymi podkomendnymi. Żołnierze sprawiali wrażenie znudzonych. Oczy Seana błądziły po ciemnych, wyłożonych boazerią ścianach. Tyle wspomnień wiązało go z tym miejscem. Nagle zamrugał oczyma. Blisko drzwi tkwiła wybita w boazerii dziura w kształcie gwiazdy. Uśmiechnął się, odstawił kieliszek i pomasował kłykcie prawej dłoni. Gdyby Oakie Henderson nie uchylił się przed tym uderzeniem, urwałoby mu z pewnością głowę. Dał znak barmanowi.
- Jeszcze jedną brandy, proszę. Co się stało z tą boazerią blisko drzwi? - zapytał, kiedy ten zajął się jego kieliszkiem.
Barman podniósł na chwilę wzrok, a potem z powrotem wlepił oczy w butelkę.
- Dawno temu jakiś facet wybił w niej dziurę pięścią - powiedział. - Szef zostawił to jako pamiątkę, rozumie pan.
- Musiał być z niego niezły zabijaka... te deski są grube na cal. Co to był za facet? - zapytał z nadzieją w głosie Sean.
Barman wzruszył ramionami.
- Jakiś włóczęga. Tacy jak on przychodzą i odchodzą. Zarobią parę funtów, przepuszczą i wracają tam, skąd przyszli. - Spojrzał na Seana zmęczonymi oczyma. - Należy się pół dolara, chłopie.
Sean wolno popijał brandy, okręcając w palcach kieliszek i przypatrując się alkoholowi, który spływał po szkle niczym oliwa. "Zapamiętają cię po dziurze w boazerii."
A teraz powinienem iść do łóżka, postanowił, to nie jest już mój świat. Mój świat jest teraz na górze i śpi - taką przynajmniej mam nadzieję. Uśmiechnął się lekko sam do siebie, wypił pozostałą w kieliszku brandy i odwrócił się do wyjścia.
- Sean - zabrzmiał nad jego uchem czyjś głos i poczuł, jak ktoś dotyka jego ramienia. - Mój Boże, Sean, to naprawdę ty?
Obejrzał się i zmierzył wzrokiem stojącego przed nim mężczyznę. Miał elegancko przystrzyżoną brodę i wielki, spalony przez słońce i niszczący się nochal. Poznał go dopiero po oczach.
- Denis, ty stary zbóju. Denis Petersen z Ladyburga. Zgadza się, prawda?
- Nie poznałeś mnie - roześmiał się Denis. - Tyle zostało z naszej przyjaźni... znikasz bez słowa, a po dziesięciu latach nawet mnie nie poznajesz!
Teraz śmieli się już obaj.
- Myślałem, że cię już dawno powiesili - bronił się Sean. - Co, u diaska, porabiasz w Johannesburgu?
- Sprzedaję wołowinę. Wysłał mnie Związek Hodowców Bydła - w głosie Denisa zabrzmiała duma. - Przyjechałem tutaj, żeby renegocjować nasze stare kontrakty.
- Kiedy wracasz?
- Mój pociąg odchodzi za godzinę.
- To znaczy, że możemy się napić. Co dla ciebie?
- Małą brandy, jeśli można.
Sean zamówił drinki, po czym wzięli je do rąk i wstali czując, jak ogarnia ich nagłe skrępowanie. Niegdyś bliscy przyjaciele, nie widzieli się przez całe dziesięć lat.
- Co porabiałeś przez wszystkie te lata? - przerwał milczenie Denis.
- Co się dało. Zajmowałem się trochę górnictwem, a teraz wróciłem właśnie z buszu. Nic nadzwyczajnego.
- Tak czy owak, miło cię znowu widzieć. Twoje zdrowie.
- I twoje - powiedział Sean. Nagle uświadomił sobie, że Denis wie z pewnością coś o jego rodzinie - obywał się bez informacji o niej przez długie lata.
- Jak się miewają wszyscy w Ladyburgu... twoje siostry?
- Obie wyszły za mąż... a ja się ożeniłem i mam pięciu synów - w głosie Denisa ponownie zabrzmiała duma.
- Z kimś, kogo znam? - zapytał Sean.
- Z Audrey... pamiętasz chyba córkę starego Pye'a?
- Nie! - wydarło się z ust Seanowi. - To wspaniale, Denis - dodał zaraz spokojniejszym tonem. - Bardzo się cieszę. Była z niej urocza dziewczyna.
- Najlepsza - przyznał z zadowoleniem Denis. Wyglądał dokładnie tak, jak powinien wyglądać żonaty, zadbany i dobrze odżywiony mężczyzna: zaokrągliła mu się twarz i zaczynał rosnąć brzuch. "Ciekawe, czy i mnie wyrośnie" - pomyślał Sean.
- Stary Pye przeniósł się na tamten świat... - ciągnął dalej Denis. - Śmierć była jedynym wierzycielem, którego nie zd"łał spłacić. Bank i sklep przejął po nim Ronnie.
- Ten szczur z uszami nietoperza? - zawołał Sean i natychmiast zdał sobie sprawę, że popełnił gafę. Denis lekko się nachmurzył.
- Należy teraz do mojej rodziny, Sean. To naprawdę bardzo przyzwoity gość. I finansista z głową na karku.
- Przepraszam cię, żartowałem. A co słychać u mojej matki? Sean zmienił temat, zadając pytanie, które od dłuższego czasu miał
na końcu języka, i dobrze trafił. Denis natychmiast się rozchmurzył - w jego oczach pojawiły się ciepłe iskierki.
- Taka sama jak zawsze. Ma teraz nowy sklep z konfekcją, tuż obok sklepu Ronniego... nikt nie kupuje gdzie indziej, tylko u Ciotki Ady. Jest chrzestną matką dwóch moich najstarszych. A poza tym chyba połowy dzieciaków w naszym okręgu - dodał i na jego twarzy ponownie pojawił się wyraz dezaprobaty. - Mógłbyś do niej przynajmniej od czasu do czasu napisać, Sean. Nie wyobrażasz sobie, ile przysporzyłeś jej bólu.
- Tak się jakoś złożyło - odparł Sean, wlepiając wzrok w kieliszek.
- To żadne usprawiedliwienie... zaniedbałeś po prostu swój obowiązek. Nie ma dla ciebie żadnego usprawiedliwienia.
"Ty mały człowieczku" - pomyślał Sean, unosząc głowę i nie starając się nawet ukryć ogarniającej go irytacji. "Ty pompatyczny, wymądrzający się człowieczku, spoglądający na cały świat przez pryzmat własnej ważności!"
- Tego właśnie musi się nauczyć człowiek, zanim dorośnie - perorował dalej Denis, nie zauważając wcale spojrzenia Seana. - Że ciąży na nim określona odpowiedzialność i ma do spełnienia określone obowiązki. Mężczyzna staje się dorosły, kiedy bierze je na siebie, kiedy godzi się unieść ciężar, który składa mu na barki społeczeństwo. Weź choćby mnie: mimo że mam mnóstwo do roboty na własnych farmach... należy teraz do mnie również Mahoba Kloof... i mimo obowiązków, które nakłada na mnie posiadanie rodziny, znalazłem czas, żeby reprezentować dystrykt na posiedzeniach Związku Hodowców Bydła. Jestem poza tym członkiem Rady Parafialnej oraz rady miejskiej i mam wszelkie powody sądzić, że w przyszłym miesiącu zaproponują mi stanowisko burmistrza. - Denis przerwał i spojrzał surowym wzrokiem na Seana. - A ty? Czegoś ty dokonał w swoim życiu? - zapytał.
- Przeżyłem je - odparł Sean. Denis na chwilę zaniemówił, ale szybko odzyskał rezon.
- Ożeniłeś się już?
- Tak... ale sprzedałem żonę arabskim handlarzom niewolników na północy.
- Co zrobiłeś?
- Cóż - uśmiechnął się Sean - była stara i dali mi za nią dobrą cenę.
- To chyba żart, co? Ha, ha!
Nie sposób było oszukać starego poczciwego Denisa - Sean roześmiał się głośno. "Niewiarygodny człowieczek!"
- Napijmy się jeszcze, Denis - zaproponował.
- Dziękuję ci, Sean, ale dwa kieliszki to mój limit. - Denis wyjął z kieszeni kamizelki złoty zegarek i rzucił okiem na tarczę. - Obawiam się, że na mnie już czas. Miło cię było spotkać, Sean.
- Zaczekaj - zatrzymał go Sean. - Co z moim bratem? Co z Garrickiem?
- Biedny stary Garry... - pokiwał ze smutkiem głową Denis.
- Co mu się stało? - zapytał ostrym głosem Sean, czując, jak ogarnia go niepokój.
- Nic takiego... - zapewnił go szybko Denis. - To znaczy nic gorszego niż zazwyczaj.
- Dlaczego w takim razie powiedziałeś: "biedny stary Garry"?
- Naprawdę nie wiem... po prostu wszyscy tak o nim mówią. Przypuszczam, że weszło to ludziom w krew... on jest już taki, że inaczej nie da się o nim powiedzieć.
Sean powstrzymał ogarniającą go złość. Chciał się dowiedzieć. Musiał się dowiedzieć.
- Nie odpowiedziałeś mi. Co u niego słychać? Denis zrobił znaczący gest prawą ręką.
- Zagląda teraz trochę do butelki... trudno mieć mu to za złe, wziąwszy pod uwagę kobietę, z jaką się ożenił. Dobrze zrobiłeś, że się z tego wywinąłeś, Sean, jeśli mogę tak powiedzieć.
- Możesz - zgodził się Sean - ale powiedz mi, jak on się czuje. Co słychać w Theunis Kraal?
- Wszystkich uderzyła trochę po kieszeni epidemia rindpestu22, ale Garry... cóż, Garry stracił połowę stada. Biedny stary Garry, nic mu się nie wiedzie.
- Mój Boże, pięćdziesiąt procent!
- Tak... lecz Ronnie oczywiście mu pomógł. Dał mu pożyczkę z zabezpieczeniem na farmie, żeby związał jakoś koniec z końcem.
- Theunis Kraal znowu zadłużony - jęknął Sean. - Och, Garry, Garry.
- No tak... - Denis zakaszlał zakłopotany. - Chyba muszę już iść. Totsiens, Sean - powiedział, wyciągając do niego dłoń. - Czy mam im powiedzieć, że cię widziałem?
- Nie - odrzekł szybko Sean. - Lepiej nic nie mów.
- Jak chcesz... - Denis zawahał się. - Czy wszystko u ciebie w porządku, Sean? To znaczy, czy nie potrzebujesz czasem trochę gotówki?
Sean poczuł, jak zmniejsza się trochę jego przygnębienie; ten pompatyczny mały człowieczek proponował mu pożyczkę.
- To bardzo miło z twojej strony, Denis. Ale udało mi się zaoszczędzić parę funtów... dosyć, żeby mieć za co jeść przez parę dni - powiedział poważnym tonem.
- No to świetnie - Denis wyglądał, jakby z piersi spadł mu wielki ciężar. - To świetnie. Totsiens, Sean - powtórzył, obrócił się i wyszedł szybko z baru. Sean zapomniał o nim prawie tak samo szybko; rozmyślał teraz o swoim bracie.
A potem podjął nagłą decyzję. Po powrocie z następnej wyprawy wróci do Ladyburga. Wyśniona farma niedaleko Paarl równie dobrze może stanąć w Natalu - Sean zapragnął usiąść znowu w obitym boazerią gabinecie Theunis Kraal, ujrzeć schodzącą ze skarpy poranną mgłę i unoszony wiatrem nad białymi wodospadami tuman wody. Zapragnął usłyszeć znowu głos Ady i wszystko jej wyjaśnić, wiedząc, że go zrozumie i wybaczy.
Ale przede wszystkim chodziło mu o Garricka - biednego starego Garricka. Musiał do niego wrócić: dziesięć lat to mnóstwo czasu i na pewno Garrick nie żywi już do niego urazy. Musi do niego wrócić, żeby ratować jego i Theunis Kraal. Podjąwszy decyzję, dopił brandy i ruszył na górę do swego apartamentu.
Katrina oddychała cicho przez sen, a jej ciemne włosy rozrzucone były na poduszce. Rozbierając się, obserwował ją i powoli znikała gdzieś jego melancholia. Delikatnie odgarnął koc po swojej stronie i w tej samej chwili odezwał się z sąsiedniego pokoju Dirk. Sean zajrzał do niego.
- O co chodzi? - zapytał.
Dirk zamrugał oczyma niczym sowa, szukając jakiejś wymówki. W końcu na jego twarzy pojawiła się ulga i wystąpił ze starym jak świat żądaniem.
- Chcę się napić wody.
Chwila zwłoki, podczas której Sean krzątał się w łazience, pozwoliła Dirkowi zebrać siły i po powrocie ojca mógł przejść do poważnej ofensywy.
- Opowiedz mi bajkę, tato. - Siedział teraz wyprostowany, z otwartymi szeroko oczyma.
- Opowiem ci bajkę, jak kot palił fajkę... - zaczął Sean.
- Nie, tej nie chcę - zaprotestował Dirk. Bajka o kocie trwała dziesięć sekund i Dirk wiedział o tym. Sean usiadł na skraju łóżka i podał mu szklankę.
- A co powiesz o tej? Był sobie raz król, który miał wszystkie bogactwa świata... a kiedy je stracił, zorientował się, że nie były nic warte i teraz ma więcej, niż miał kiedykolwiek w życiu.
Dirk sprawiał wrażenie rozczarowanego.
- To nie była najlepsza bajka - wyraził w końcu swoją opinię.
- Nie - zgodził się Sean. - Nie była, prawda? Ale sądzę, że powinniśmy być wyrozumiali i przyznać, że jak na tę porę nocy, nie była też najgorsza.

30. Sean obudził się szczęśliwy. Katrina siedziała w łóżku, rozlewając do filiżanek kawę z cynowego dzbanka, a do drzwi ich sypialni dobijał się Dirk. Uśmiechnęła się do Seana.
- Dzień dobry, meneer. Sean usiadł i pocałował ją.
- Jak ci się spało, kochanie?
- Dziękuję, dobrze - odparła, ale miała podkrążone oczy. Sean podszedł do drzwi.
- Przygotuj się na atak kawalerii - powiedział, otwierając je na oścież. Dirk zaszarżował ostro, lądując w środku łóżka, a Sean dał nurka w ślad za nim. Kiedy dwaj mężczyźni obdarzeni są podobną siłą, decyduje zazwyczaj waga, więc już po chwili Dirk kładł swego ojca bezapelacyjnie na łopatki, a ten błagał go o litość.
Po śniadaniu Mbejane zajechał powozem przed hotel. Kiedy cała trójka usiadła w środku, Sean otworzył małe okienko za siedzeniem stangreta.
- Najpierw do biura - oznajmił Zulusowi. - A o dziesiątej musimy być na giełdzie.
Mbejane wykrzywił twarz w uśmiechu.
- Tak, Nkosi, a potem lunch w Wielkim Domu. - Nigdy nie potrafił wymówić prawidłowo nazwy Xanadu.
Odwiedzili wszystkie stare kąty. Sean i Mbejane śmiali się do siebie przez okienko, wspominając stare czasy. Na giełdzie panowała panika, na chodnikach kłębił się tłum. Biura przy Eloff Street otrzymały nową fasadę, a na mosiężnej tablicy przy drzwiach widniał rejestr firm związanych z Central Rand Consolidated. Mbejane zatrzymał powóz, a Sean zaczął przechwalać się przed Katrina. Przysłuchiwała mu się w milczeniu, czując się nagle niegodna człowieka, który zdziałał w życiu tak wiele. Źle interpretowała entuzjazm Seana, uważając, że żałuje przeszłości i pragnie jej powrotu.
- Zawieź nas do Candy Deep, Mbejane - zawołał w końcu Sean. - Zobaczymy, co się tam dzieje.
Ostatnie pięćset jardów drogi było zarośnięte i wyboiste. Budynek administracyjny został rozebrany, a jego fundamenty porosły gęstą trawą. Pół mili dalej stała na zboczu nowa wieża szybowa i inne zabudowania, ale tutaj złoża zostały wyeksploatowane i porzucone. Mbejane zajechał końmi na kolisty podjazd tam, gdzie niegdyś stały biura. Zeskoczył na ziemię i przytrzymał konie za uzdę. Sean pomógł Katrinie wyjść z powozu, a potem wziął Dirka na barana i ruszyli, przedzierając się przez wysoką do pasa trawę, sterty cegieł i śmieci, w stronę szybu numer trzy.
Białe bloki betonu, na których zamontowana była niegdyś maszyneria, tworzyły w trawie elegancki geometryczny wzór. Za nimi wznosiła się biała górnicza hałda; jakiś wchodzący w skład sproszkowanej skały minerał rozpuścił się i zabarwił jej powierzchnię długimi żółtymi smugami. Duff kiedyś go zidentyfikował. Nie miał dużej wartości handlowej; używano go czasami w przemyśle ceramicznym. Sean zapomniał jego nazwy; brzmiała jak nazwa jakiejś planety - chyba uran.
Podeszli do szybu. Jego brzegi popękały, a do środka zaglądały długie źdźbła trawy - niczym nie przystrzyżone wąsy, które wchodzą do ust starcowi. Wieża szybowa zniknęła i szyb ogrodzony był tylko zardzewiałym kolczastym drutem. Sean ugiął kolana i trzymając prosto plecy, bo Dirk wciąż siedział mu na ramionach, podniósł okruch skały wielkości pięści i przerzucił go przez płot. Stali w milczeniu słuchając, jak tłucze się o ściany szybu. Spadał bardzo długo i kiedy w końcu uderzył o dno, biegnące z głębokości tysiąca stóp echo było ledwo słyszalne.
- Rzuć jeszcze - zażądał Dirk, ale Katrina powstrzymała go.
- Nie, Sean, lepiej stąd chodźmy. To złe miejsce. - Zadrżała lekko. - Jest podobne do grobu.
- I o mało się w grób nie zamieniło - odparł cicho Sean, przypominając sobie ciemność i napierającą nań skałę.
- Chodźmy - powtórzyła i wrócili do Mbejane, który czekał na nich siedząc na koźle powozu.
Podczas lunchu Sean był wesół i wypił małą butelkę wina, ale Katrina, po raz pierwszy od wyjazdu z Louis Trichardt, czuła się zmęczona i przygnębiona. Zaczęła uświadamiać sobie, jaki tryb życia prowadził Sean, zanim ją spotkał, i bała się, że zechce do niego powrócić. Znała tylko busz i monotonię długiej wyprawy, wiedziała, że nigdy nie nauczy się żyć w mieście. Patrzyła na Seana, jak śmieje się i żartuje, widziała, z jaką nonszalancją wydaje polecenia siwowłosemu kelnerowi i orientuje się w labiryncie leżących przed nim na stole sreber, i nie była w stanie tłumić tego w sobie dłużej.
- Wyjedźmy stąd, wracajmy do buszu.
Sean zastygł z podniesionym w połowie drogi do ust widelcem.
- Co?
- Proszę cię, Sean. Im prędzej wyjedziemy, tym szybciej będziemy mogli kupić nową farmę. Sean zachichotał.
- Dzień albo dwa nie zrobi żadnej różnicy. Zaczynamy się dobrze bawić. Dziś wieczorem zabieram cię na tańce... mieliśmy się przecież nurzać w grzechu, pamiętasz?
- A kto zajmie się Dirkiem? - zapytała słabo.
- Mbejane... - Sean przyjrzał się jej uważnie. - Wyśpisz się dobrze po południu, a potem trochę pohulamy - powiedział uśmiechając się na wspomnienie chwil, które wywołało w nim to określenie.
Kiedy Katrina obudziła się wieczorem, odkryła dodatkową przyczynę swego przygnębienia. Po raz pierwszy od czasu utraty dziecka zaczęło się u niej miesięczne krwawienie; z jej ciała i umysłu odpływała cała energia. Nie powiedziała nic Seanowi, ale wykąpała się i założyła żółtą suknię. Potem zajęła się włosami, szczotkując je tak zawzięcie, aż rozbolała ją głowa, ale nie zdołała wykrzesać z nich życia - były tak samo matowe jak spoglądające na nią z lustra oczy tkwiące w żółtawej twarzy.
Sean stanął za nią i pochylił się, żeby pocałować ją w policzek.
- Wyglądasz - powiedział - jak wysoki na pięć i pół stopy stos złotych sztabek. - Ale zdał sobie sprawę, że żółta suknia była błędem; jej kolor przypominał febryczny odcień jej skóry. Weszli do salonu, w którym czekał Mbejane.
- Możemy późno wrócić - oznajmił mu Sean.
- To nie ma znaczenia, Nkosi. - Na twarzy Mbejane nie malowały się jak zwykle żadne emocje, ale Sean dostrzegł wesołe iskierki w jego oczach i zorientował się, że Zulus nie może się doczekać, żeby zostać z Dirkiem sam na sam.
- Nie wolno ci wchodzić do jego pokoju - ostrzegł go.
- A co będzie, Nkosi, jeżeli zapłacze?
- Nie zapłacze... ale jeśli to zrobi, zobacz, czego chce, daj mu to i każ spać.
Mbejane zrobił rozczarowaną minę.
- Ostrzegam cię, Mbejane, że jeżeli wrócę tutaj o północy i zobaczę, że wozisz go na plecach po całym pokoju, obu wam wygarbuję skóry.
- Nic nie zakłóci jego snu, Nkosi - skłamał gładko Zulus.
W hallu hotelowym Sean podszedł do recepcjonisty.
- Gdzie można najlepiej zjeść w tym mieście? - zapytał.
- Dwie przecznice dalej, sir, w Złotej Gwinei. Na pewno pan trafi.
- Brzmi to jak nazwa jakiejś spelunki - odezwał się z niedowierzaniem Sean.
- Zapewniam pana, że nie będzie się pan skarżył. Chodzą tam wszyscy. Stołuje się tam pan Rhodes, kiedy bywa w mieście, pan Barnato, pan Hradsky...
- A także Dick Turpin23, Cesare Borgia i Benedict Arnold24... - dokończył za niego Sean. - W porządku, przekonał mnie pan. Mam nadzieję, że nie poderżną mi tam gardła.
Ale kiedy wkroczył do Złotej Gwinei z opartą o jego ramię Katriną, nawet jego onieśmielił panujący tam przepych. Odziany w generalski uniform kelner zaprowadził ich w dół, po marmurowych schodach, a potem po szerokim jak trawnik dywanie, pomiędzy grupkami eleganckich mężczyzn i kobiet, do stolika, który mimo przyćmionego światła olśniewał jasnym srebrem zastawy i śnieżną bielą obrusu. Ze sklepionego sufitu zwisały kryształowe żyrandole, orkiestra była wspaniała, a powietrze gęste od zapachu perfum i dymu drogich cygar.
Katriną wpatrywała się bezradnie w menu, ale Sean przyszedł jej zaraz na ratunek zamawiając dania. Wypowiadał ich nazwy z francuskim akcentem, który wywarł wrażenie na niej, ale nie na kelnerze. Podano wina i wraz z ich pojawieniem się ogarnął Seana wesoły nastrój. Katriną siedziała w milczeniu naprzeciwko i słuchała, próbując wymyślić coś dowcipnego, żeby mu odpowiedzieć. W ich wozie albo podczas spacerów we dwoje w buszu mogła z nim rozmawiać godzinami, ale tutaj zamieniła się w niemowę.
- Zatańczymy? - zapytał Sean pochylając się ku niej i ujmując jej dłoń. Potrząsnęła głową.
- Nie mogłabym, Sean. Nie, kiedy wszyscy na mnie patrzą. Zrobiłabym z siebie tylko idiotkę.
- Daj spokój, pokażę ci, jak to się robi... to łatwe.
- Nie, nie mogę, naprawdę, nie mogę.
I nawet Sean musiał przyznać, że parkiet Złotej Gwinei w sobotnią noc nie nadawał się najlepiej na lekcję walca. Kelner przyniósł na wielkich parujących półmiskach zamówione przez nich dania. Sean zajął się nimi i jednostronna rozmowa na jakiś czas ustała. Katriną obserwowała go, dłubiąc widelcem w zbyt tłustym dla niej jedzeniu. W uszach dzwonił jej głośny śmiech i rozbrzmiewające wokół głosy. Czuła się strasznie wyobcowana i nieszczęśliwa.
- No, Katrino - uśmiechnął się do niej Sean. - Prawie nie dotknęłaś kieliszka. Nie bądź taka ponura, łyknij sobie, to cię rozgrzeje.
Posłusznie wypiła łyk szampana. Nie smakował jej. Sean połknął ostatnią langustę i odchylił się na krześle zaczerwieniony od wina i dobrego jedzenia.
- Niech mnie kule... wypada się tylko modlić, żeby szef kuchni nie okazał się gorszy przy następnych daniach. - Beknął dyskretnie przez palce i rozejrzał się zadowolony po sali. - Duff mawiał, że dobrze przyrządzona langusta świadczy o tym, że...
Nagle przerwał i wlepił wzrok w schody - u ich szczytu pojawiły się trzy osoby. Dwóch mężczyzn w wieczorowych strojach, a między nimi kobieta, do której odnosili się z wielką atencją. Kobietą była Candy Rautenbach. Candy ze swymi spiętymi na czubku głowy blond włosami. Candy ze świecącymi w uszach i na szyi brylantami i biustem, który nie mieścił się w staniku sukni białej jak piana na kuflu piwa. Candy z błyszczącymi błękitnymi oczyma i czerwonymi ustami, urocza i pewna siebie Candy. Śmiejąc się spojrzała w jego stronę i ich wzrok spotkał się. Patrzyła na niego, nie mogąc uwierzyć własnym oczom - uśmiech zastygł jej na wargach, a potem zniknęła gdzieś cała jej wystudiowana poza i rzuciła się biegiem po schodach, zadzierając suknię aż do kolan. Za nią ruszyli zaniepokojeni zalotnicy. Kelnerzy ustępowali jej z drogi, a głowy wszystkich obecnych obróciły się w jej stronę. Sean odsunął do tyłu krzesło i wstał, a Candy dobiegła doń i zarzuciła mu na powitanie ręce na szyję. Nastąpiła długa chaotyczna wymiana zdań, po której Seanowi udało się w końcu oswobodzić z uścisku i odwrócić w stronę Katriny. Candy zarumieniła się i dyszała lekko z podniecenia; przy każdym oddechu wydawało się, że biust wyskoczy jej ze stanika. Wciąż trzymała Seana za ramię.
- Candy, chcę ci przedstawić moją żonę, Katrinę. Moja droga, to jest Candy Rautenbach.
- Witam panią - powiedziała uśmiechając się niepewnie Katriną.
- Żartujesz chyba, Sean. Ożeniłeś się? - zapytała z niedowierzaniem Candy.
Uśmiech spełzł Katrinie z twarzy. Candy zauważyła jej zmieszanie.
- Ale muszę pochwalić twój wybór - dodała szybko, chcąc naprawić gafę. - Tak się cieszę, że mogę cię poznać, Katrino. Musimy się kiedyś spotkać, opowiem ci wszystko o bujnej przeszłości Seana.
Candy wciąż trzymała jej męża za ramię i Katriną wpatrywała się w długie wąskie palce dotykające ciemnego garnituru Seana. On spostrzegł to i próbował się uwolnić, ale Candy nie dawała za wygraną.
- Sean, to są moi dwaj obecni narzeczeni. - Stali za nią w pełnej gotowości niczym dwa dobrze wytresowane myśliwskie psy. - Obaj są tacy sympatyczni, że nie mogę się zdecydować na żadnego z nich. Harry Lategaan i Derek Goodman. Chłopcy, to jest Sean Courteney. Mnóstwo o nim słyszeliście.
Uścisnęli sobie wszyscy nawzajem dłonie.
- Nie pogniewa się pan, jeśli się dosiądziemy? - zapytał Derek Goodman.
- Byłbym niepocieszony, gdybyście tego nie zrobili! - odparł Sean. Mężczyźni rozbiegli się, żeby poszukać wolnych krzeseł, a Candy i Katrina wykorzystały ten moment na dokładne zlustrowanie się wzrokiem.
- Czy to pani pierwsza wizyta w Johannesburgu? - zapytała słodkim głosikiem Candy. "Ciekawe, skąd Sean ją wytrzasnął? Jest chuda jak patyk, a poza tym co za cera, co za akcent! Naprawdę mógł wybrać lepiej - mógł się lepiej zastanowić."
- Owszem, ale nie zabawimy tutaj długo. - "To ladacznica. Musi nią być - te obnażone piersi, umalowana twarz i sposób, w jaki dotyka Seana. Musiała być kiedyś jego kochanką. Jeżeli dotknie go jeszcze raz, zabiję ją."
Sean wrócił do stolika, niosąc krzesło dla Candy.
- Candy jest moją starą przyjaciółką, moja droga. Jestem pewien, że się polubicie.
- Z całą pewnością - powiedziała Candy, ale Katrina nie odezwała się ani słowem. - Jak to cudownie cię znowu widzieć - Candy zwróciła się do Seana. - Wyglądasz fantastycznie... tak samo opalony i przystojny, jak wówczas, gdy ujrzałam cię po raz pierwszy. Pamiętasz ten dzień, kiedy pojawiłeś się razem z Duffem w hotelu?
Na wzmiankę o Duffie po twarzy Seana przebiegł cień.
- Tak, pamiętam. - Rozejrzał się i strzelił z palców na kelnera. - Niech pan poda więcej szampana.
- Biorę to na siebie - zawołali jednocześnie dwaj narzeczeni Candy i natychmiast zaczęli się spierać o zaszczyt zapłacenia rachunku.
- Czy Duff jest tu z tobą dziś wieczorem? - zapytała Candy.
- Prawda, że Derek stawiał drinki poprzednim razem? Teraz moja kolej, Candy - szukał u niej poparcia Harry. Candy zignorowała ich obu i spojrzała wyczekująco na Seana, ale ten obszedł stół i usiadł obok Katriny.
- Co byś powiedziała, moja droga, na pierwszy taniec? - zapytał Derek.
- Rzućmy o to monetę. Zwycięzca płaci i dostaje w nagrodę pierwszy taniec - zasugerował Harry.
- Zgoda.
- Sean, zapytałam cię, czy Duff jest tu z tobą dziś wieczorem? - powtórzyła Candy, patrząc na niego przez stół.
- Nie, nie ma go. Słuchajcie, wy dwaj, może dalibyście szansę i mnie? - zawołał Sean, unikając jej wzroku i włączając się w targi między Harrym i Derekiem. Candy przygryzła wargę - miała zamiar cisnąć Seana dalej. Chciała wiedzieć, co słychać u Duffa - ale po chwili znowu się uśmiechnęła. Nie będzie go przecież błagać.
- A to co takiego? - zawołała, uderzając Harry'ego po ramieniu wachlarzem. - Chcecie o mnie rzucać monetą? Derek zapłaci za szampana, a Sean dostanie w nagrodę pierwszy taniec.
- No wiesz, moja droga, powiedziałbym, że to trochę niesprawiedliwe - poskarżył się Harry.
Ale Candy już wstawała z krzesła.
- Chodź, Sean, zobaczymy, czy nie zgubisz kroku. Sean spojrzał na Katrinę.
- Nie pogniewasz się, prawda...? Tylko jeden taniec. Katrina potrząsnęła głową.
"Nienawidzę jej. To ladacznica." Katrina nigdy dotąd nie wymawiała na głos tego słowa, widziała je tylko w Biblii, ale teraz, nazywając tak w myślach Candy, odczuwała gwałtowną przyjemność. Patrzyła, jak Sean podaje ramię Candy i idzie z nią na parkiet.
- Czy mogę prosić panią do tańca, pani Courteney? - zapytał Derek. Katrina ponownie potrząsnęła głową, nawet na niego nie patrząc. Nie mogła oderwać oczu od Seana i Candy. Zobaczyła, jak Sean bierze ją w ramiona i poczuła w żołądku zimną grudę. Candy wpatrywała się w twarz Seana, śmiała się do niego, trzymała ramię na jego ramieniu, dłoń w jego dłoni.
"To ladacznica." Katrina poczuła, że jest bliska łez - powtórzenie w myśli tego słowa powstrzymało je. Sean obrócił Candy w tańcu - Katrina Zesztywniała na krześle, zaciskając leżące na kolanach dłonie - ich nogi stykały się z sobą, Candy odchyliła się lekko do tyłu i przycisnęła do niego udami. Katrinę dusiło w gardle, czuła, jak jej piersi zalewa zimna, obezwładniająca zazdrość.
"Mogłabym wstać i go stąd wyciągnąć" - pomyślała. "Mogłabym mu tego zabronić. Nie ma do tego prawa. To tak, jakby oboje to robili... robili to razem. Wiem, że robili to przedtem, teraz wiem na pewno. O Boże, spraw, żeby przestali. Proszę, spraw, żeby to się skończyło."
Sean i Candy wrócili w końcu roześmiani do stolika. Przechodząc obok krzesła Katriny, Sean dotknął jej ramienia. Odsunęła się, ale tego nie zauważył. Wszyscy świetnie się bawili. Wszyscy oprócz Katriny. Harry i Derek współzawodniczyli o względy Candy. Tubalny śmiech Seana nie milkł prawie na chwilę, a Candy błyszczała niczym brylanty, które nosiła na szyi. Sean próbował co parę minut wciągnąć Katrinę w rozmowę, ale ta uparcie odmawiała. Siedziała tam nienawidząc ich wszystkich. Nienawidziła nawet Seana - po raz pierwszy w życiu nie była go pewna, bała się, że go straci. Zerknęła na swoje leżące na obrusie dłonie i zobaczyła, jakie są brzydkie w porównaniu z rękoma Candy: kościste, spierzchnięte i poczerwieniałe od wiatru i słońca. Schowała je szybko pod stół i pochyliła się do Seana.
- Proszę cię, chcę już wracać do hotelu. Nie czuję się dobrze. Sean przerwał w środku opowiadania i spojrzał na nią, jednocześnie skonsternowany i zatroskany. Nie miał ochoty wychodzić, ale pamiętał, że jeszcze nie doszła do zdrowia. Zawahał się przez sekundę.
- Oczywiście, kochanie, przepraszam. Zupełnie zapomniałem... Musimy już iść - zwrócił się do pozostałych. - Moja żona nie jest jeszcze zbyt zdrowa... Dopiero niedawno doszła do siebie po strasznym ataku czarnej febry.
- Och, Sean, naprawdę musisz już iść? - Candy nie potrafiła ukryć rozczarowania. - Tyle jeszcze mamy sobie do powiedzenia.
- Obawiam się, że tak. Spotkamy się jeszcze któregoś dnia.
- Tak - zgodziła się szybko Katrina - kiedy odwiedzimy następnym razem Johannesburg.
- No, nie wiem... może jeszcze przed naszym wyjazdem - zaoponował Sean. - Może w przyszłym tygodniu. Co powiecie na poniedziałek wieczorem?
- Proszę cię, Sean, chodźmy już. Jestem bardzo zmęczona - wtrąciła się Katrina, nie czekając na odpowiedź Candy. Ruszyła sama w stronę schodów, ale po chwili obejrzała się przez ramię. Zobaczyła, jak Candy łapie Seana za ramię, zadaje mu szeptem jakieś pytanie i otrzymawszy zwięzłą odpowiedź, wraca do stolika.
- Co ci powiedziała? - zapytała go, kiedy znaleźli się na ulicy.
- Po prostu się pożegnała - mruknął Sean i Katrina od razu wiedziała, że skłamał. W drodze powrotnej do hotelu nie odzywali się do siebie. Katrinę gnębiła zazdrość, a Sean rozmyślał o tym, czego chciała od niego Candy i co jej odpowiedział.
- Gdzie jest Duff? Musisz mi powiedzieć - zapytała.
- On nie żyje, Candy.
Przez krótką sekundę, zanim się odwróciła, Sean zobaczył jej oczy.

31. Seana obudził ból głowy, którego nie łagodził bynajmniej skaczący mu po piersi Dirk. Musiał uciec się do przekupstwa i obiecać synowi słodycze. Dirk, który natychmiast wyczuł swoją przewagę, podniósł cenę do paczki krówek i dwóch lizaków, tych z czerwonymi paskami, i dopiero wtedy pozwolił się zabrać Katrinie do łazienki. Sean westchnął i dał z powrotem nura pod koc. Ból przesunął się i tkwił teraz dokładnie między oczyma. Czuł w ustach nieświeży smak szampana i śmierdział cały cygarami. Po jakimś czasie zapadł w półsen i ból trochę zelżał.
- Dzisiaj niedziela, Sean. Idziesz z nami do kościoła? - zapytała chłodno Katrina, stając w drzwiach sypialni. Sean zacisnął mocniej powieki.
- Sean!
Bez odpowiedzi.
- Sean! Otworzył jedno oko.
- Wstajesz czy nie?
- Nie czuję się zbyt dobrze - wycharczał. - To chyba atak malarii.
- Idziesz? - domagała się jasnej odpowiedzi Katrina. Jej niechęć do niego nie zelżała bynajmniej w ciągu nocy.
- Nie czuję się na siłach, naprawdę. Dobry Pan Bóg na pewno mi wybaczy.
- Nie wzywaj imienia Pana swego nadaremno - ostrzegła go lodowatym tonem Katrina.
- Przepraszam - jęknął Sean, podciągając obronnym gestem koc pod brodę - ale naprawdę, kochanie, przez najbliższe parę godzin nie mogę się ruszyć z łóżka. Pękłaby mi chyba głowa.
Katrina wycofała się do salonu i Sean usłyszał, jak mówi do Dirka specjalnie podniesionym głosem, żeby ją usłyszał.
- Twój ojciec nie idzie z nami. Będziemy musieli sami zjeść śniadanie, a potem sami pójść do kościoła.
- Ale - zauważył Dirk - obiecał mi za to torbę krówek i dwa lizaki z czerwonymi paskami. - To, zdaniem Dirka, wyrównywało rachunki. Sean usłyszał, jak drzwi do apartamentu zamykają się i głos chłopca cichnie na korytarzu. Powoli odprężył się, czekając, aż przejdzie mu ból między oczyma. Po chwili zorientował się, że obok niego, na stoliku, stoi taca z kawą, i zaczął rozważać, czy dobroczynny efekt, jaki z pewnością wywarłaby na nim duża filiżanka tego napoju, wart jest wysiłku i bólu związanego z koniecznością przybrania postawy siedzącej. Decyzja nie była łatwa, w końcu jednak ostrożnie usiadł i nalał sobie kawy. Na tacy stał również mały dzbanuszek ze świeżą śmietanką i właśnie miał zamiar trochę jej sobie dolać, kiedy do drzwi salonu rozległo się pukanie.
- Proszę! - zawołał. Sądził, że to kelner, który przyszedł zabrać tacę, i szukał w myślach odpowiednio ostrej odżywki, żeby go spławić. Usłyszał, jak drzwi się otwierają.
- Kto tam? - zapytał. W salonie zabrzmiały szybkie kroki, a potem Sean wyprostował się tak gwałtownie, że śmietanka rozlała się na prześcieradło i jego nową nocną koszulę.
- Dobry Boże, Candy, nie powinnaś była tu przychodzić! - zawołał przerażony. Odstawił z nerwowym pośpiechem dzbanuszek na tacę i starał się bezskutecznie wytrzeć rękoma plamę na nocnej koszuli. - Gdyby moja żona... Czy ktoś cię tu widział? Nie możesz u mnie zostać. Gdyby Katrina dowiedziała się, że tutaj byłaś... ona nigdy by tego nie zrozumiała.
Oczy Candy były spuchnięte i zaczerwienione. Wyglądała, jakby nie spała przez całą noc.
- Wszystko w porządku, Sean, siedziałam po drugiej stronie ulicy w powozie, czekając, aż wyjdzie twoja żona. Śledził ją jeden z moich służących. Poszła do holenderskiego kościoła przy Commisioner Street, a nabożeństwo trwa tam co najmniej pół wieku.
Weszła do sypialni i usiadła na skraju jego łóżka.
- Muszę porozmawiać z tobą sam na sam. Nie mogę pozwolić ci odejść, nie dowiedziawszy się przedtem o Duffie. Chcę, żebyś mi o tym opowiedział... opowiedział wszystko. Obiecuję, że nie będę płakać. Wiem, jak tego nie znosisz.
- Nie przysparzajmy sobie dodatkowych cierpień, Candy. On nie żyje. Zapamiętajmy go takim, jakim był za życia. - Sean zapomniał o bólu głowy; jego miejsce zajęło współczucie dla Candy i niepokój z powodu sytuacji, w jakiej go postawiła.
- Opowiedz mi, proszę. Muszę wiedzieć. Nigdy nie odzyskam spokoju, jeśli się nie dowiem - powiedziała cicho.
- Czy nie rozumiesz, że to nie ma znaczenia, Candy? Sposób, w jaki od nas odszedł, się nie liczy. Po prostu przyjmij do wiadomości, że go już nie ma. - Seanowi załamał się głos, ale po chwili mówił cicho dalej, prawie sam do siebie. - Nie ma go, to tylko się liczy, nie ma go, a my staliśmy się bogatsi przez to, że go znaliśmy, i trochę ubożsi, ponieważ go straciliśmy.
- Opowiedz, jak to się stało - powtórzyła i spojrzeli sobie wzajemnie w oczy. Ich twarze nie zdradzały żadnych emocji. I Sean zaczął opowiadać, dobierając z początku ostrożnie słowa, a potem mówiąc coraz szybciej i dobitniej - w miarę jak powracał do niego horror tamtych godzin. Kiedy skończył, nie odezwała się ani słowem. Siedziała na skraju łóżka, wpatrując się w deseń na dywanie. Sean przysunął się do niej bliżej i objął ramieniem.
- Nie możemy na to nic poradzić. Taka właśnie jest śmierć. Nie można zrobić nic, co skłoniłoby ją do zmiany zdania.
Pochyliła się, tuląc do jego wielkiego ciała, i siedzieli jakiś czas w milczeniu. Nagle Candy odsunęła się i na jej twarzy pojawił się figlarny, trochę nieśmiały uśmiech.
- A teraz opowiedz mi o sobie. Jesteś szczęśliwy? Czy to był twój syn razem z Katrina? Urocze dziecko.
Sean z ulgą odpowiadał na jej pytania, byle tylko oddalić od siebie tamto wspomnienie. Mówili o sobie, wypełniając białe plamy, powstałe od czasu ich poprzedniego spotkania. Nagle Sean powrócił do rzeczywistości.
- Dobry Boże, Candy, strasznie się zasiedziałaś. W każdej chwili może tu wrócić Katrina. Lepiej uciekaj.
Odchodząc obróciła się i pociągnęła go pieszczotliwie za brodę.
- Jeśli ona cię kiedykolwiek wyrzuci, mój ty wspaniały brutalu, wiedz, że jest ktoś, kto cię zawsze przygarnie.
Wspięła się na palce i pocałowała go.
- Bądź szczęśliwy - przykazała i zamknęła za sobą cicho drzwi. Sean otarł podbródek, a potem ściągnął z siebie nocną koszulę.
Zwinął ją w kłębek, cisnął przez otwarte drzwi do sypialni i wszedł do łazienki. Nacierał się właśnie ręcznikiem, gwiżdżąc usłyszanego poprzedniego wieczoru walca i pocąc się lekko w ciepłym, wypełnionym parą wnętrzu łazienki, kiedy otworzyły się drzwi apartamentu.
- Czy to ty, kochanie?
- Tato! Tato! Mama kupiła mi słodycze - zawołał Dirk dobijając się do drzwi łazienki. Sean opasał się ręcznikiem i otworzył.
- Popatrz! Popatrz ile - chwalił się Dirk. - Chcesz jednego, tatusiu?
- Tak, dziękuję ci, Dirk - odparł Sean częstując się wielkim nadziewanym cukierkiem. - Gdzie twoja mama? - zapytał z pełnymi ustami.
- Tam - wskazał ręką sypialnię Dirk. Zamknął ostrożnie pudełko ze słodyczami. - Zostawię trochę dla Beżana - oznajmił.
- Na pewno się ucieszy - odparł Sean wchodząc do sypialni. Katrina leżała na łóżku; już pierwsze spojrzenie przekonało go, że coś jest z nią nie w porządku. Leżała z oczyma wlepionymi w sufit, z twarzą żółtą jak u nieboszczyka. Dwoma szybkimi susami dobiegł do jej łóżka. Dotknął palcami jej policzka i poczuł, jak ponownie ogarnia go czarny, obezwładniający strach.
- Katrina?
Żadnej odpowiedzi. Leżała bez śladu życia. Sean okręcił się na pięcie i wypadł z apartamentu. Pognał korytarzem i zatrzymał się u szczytu schodów. Na dole w hallu kłębili się ludzie.
- Sprowadź doktora, człowieku - zawołał ponad ich głowami do recepcjonisty. - Tak szybko, jak tylko możesz... moja żona umiera.
Facet popatrzył na niego baranim wzrokiem. Miał zbyt cienką szyję, jak na sztywny wysoki kołnierzyk, i świecące od brylantyny, rozdzielone przedziałkiem czarne włosy.
- Pospiesz się, ty głupi sukinsynu! - ryknął Sean. Gapili się na niego wszyscy stojący w hallu. Wciąż miał na sobie tylko wąski, owinięty wokół bioder ręcznik, a świeżo umyte włosy lepiły mu się do czoła. - Ruszaj, człowieku! Ruszaj! - krzyknął podskakując niecierpliwie. Na balustradzie stała ciężka kamienna waza; Sean podniósł ją groźnie i dopiero wtedy recepcjonista ocknął się z odrętwienia i wybiegł z hotelu. Sean pognał z powrotem do apartamentu.
Przy łóżku Katriny stał Dirk. Policzek miał wypchany krówką, a oczy szeroko otwarte z ciekawości. Sean złapał go, zaniósł do drugiej sypialni i zamknął na klucz, nie zważając na wściekłe wrzaski nie przyzwyczajonego do takiego traktowania malca. Wrócił do Katriny i ukląkł przy jej łóżku. W tej pozycji zastał go doktor. Sean opowiedział mu w zwięzłych słowach o czarnej febrze, a doktor wysłuchał go i wysłał do salonu. Minęło dużo czasu, zanim pojawił się z powrotem. Sean wyczuł, że za jego pokerową miną profesjonalisty kryje się autentyczna konsternacja.
- Czy to nawrót choroby? - zapytał.
- Nie, nie sądzę. Dałem jej środek uspokajający.
- Co jej się stało? Co jej jest? - naciskał go Sean, ale doktor pozostał niewzruszony.
- Pańska żona doznała szoku... może otrzymała jakieś złe wiadomości, coś, co mogło ją wytrącić z równowagi? Czy była w stresie?
- Nie... właśnie wróciła z kościoła. Dlaczego? Co się stało? - Sean złapał doktora za klapy i potrząsnął nim, nie mogąc się opanować.
- Wygląda to na coś w rodzaju paralitycznej histerii. Dałem jej laudanum. Teraz będzie spała, a wieczorem przyjdę zbadać ją ponownie.
Doktor próbował wyswobodzić się z uścisku Seana. Ten puścił w końcu jego klapy i mijając go, pobiegł z powrotem do sypialni. Doktor odwiedził ich ponownie tuż przed zmierzchem. Sean rozebrał Katrinę i ułożył w łóżku; sama w ogóle się nie poruszała. Mimo otrzymanego lekarstwa miała płytki, urywany oddech. Doktor był wyraźnie zbity z tropu.
- Nie potrafię tego zrozumieć, panie Courteney. Nie stwierdzam niczego odbiegającego od normy z wyjątkiem ogólnego osłabienia organizmu. Sądzę, że powinniśmy po prostu zaczekać. Na razie nie chcę jej dawać więcej leków.
Sean zorientował się, że lekarz niewiele tutaj pomoże. Nie zwrócił większej uwagi na jego wyjście i obietnicę, że odwiedzi chorą nazajutrz rano. Mbejane wykąpał Dirka, nakarmił go i położył do łóżka, a potem wyślizgnął się cicho z apartamentu, zostawiając Seana samego z Katrina.
Ciężkie popołudnie wyczerpało go. Zostawił w salonie palącą się lampę i wyciągnął się na swoim łóżku. Po chwili zasnął.
Kiedy wyrównał mu się oddech, Katrina obróciła ku niemu głowę. Sean leżał w ubraniu na kocach, trzymając nad głową muskularną rękę, a o napięciu, w jakim pozostawał, świadczyły ściągnięte usta i zmarszczki na czole. Katrina wstała i podeszła do niego, czuła się samotna, jak jeszcze nigdy, nawet w bezludnym buszu, i zraniona ponad granice ludzkiej wytrzymałości. Wszystko, w co wierzyła, zwaliło się w gruzy w ciągu kilku minut - kilku minut, które zajęło jej odkrycie prawdy.
Przyjrzała się Seanowi i ze zdumieniem zdała sobie sprawę z tego, że wciąż go kocha; Zniknęło tylko poczucie bezpieczeństwa. Ściany jej zamku okazały się z papieru. Poczuła zimne podmuchy wiatru, widząc, jak Sean przeżywa na nowo swoją przeszłość i pragnie do niej wrócić. Kiedy tańczył z tą kobietą, ściany jej zamku trzęsły się, a wiatr wył coraz głośniej - a potem runęły w gruzy wokół niej. Stojąc w pogrążonym w półmroku pokoju i przyglądając się człowiekowi, któremu ufała tak bezgranicznie, a on tak kompletnie ją zdradził, przypominała sobie wszystko od początku, żeby upewnić się, że nie popełniła pomyłki.
Tego ranka, wracając z Dirkiem z kościoła, zajrzała do sklepu ze słodyczami. Mieścił się prawie naprzeciwko hotelu. Dirk miał kłopoty z wybraniem tego, na co przeznaczył dwa pensy. Obfitość eksponowanych towarów onieśmieliła go; drżał cały z przejęcia, nie mogąc się na nic zdecydować. W końcu, przy pomocy właściciela i Katriny, udało się zrobić odpowiednie zakupy, które umieszczono w brązowej papierowej torbie. Właśnie mieli wychodzić, kiedy Katrina zobaczyła przez szerokie wystawowe okno sklepu wychodzącą z hotelu panią Rautenbach. Candy zeszła szybko po schodkach, obejrzała się i przebiegła przez ulicę do czekającego na nią powozu, który natychmiast odjechał. Przez cały ten czas Katrina stała w miejscu jak sparaliżowana. Powróciła nękająca ją wczoraj zazdrość; Candy wyglądała bardzo uroczo nawet w świetle poranka. Dopiero kiedy powóz zniknął za rogiem, Katrina zaczęła się zastanawiać, co sprowadziło Candy o jedenastej rano do hotelu. Gnębiąca ją zazdrość była niczym wbity między żebra bagnet - zatykała jej dech w piersiach. Wyraźnie przypomniała sobie Candy szepczącą coś Seanowi do ucha, jego szybką odpowiedź i kłamstwo, którym uraczył ją po wyjściu ze Złotej Gwinei. Sean wiedział, że Katrina pójdzie rano do kościoła. Jakie to wszystko proste! Umówił się z Candy na schadzkę, potem znalazł pierwszy lepszy pretekst, żeby nie iść z nią, i w czasie jej nieobecności ta ladacznica odwiedziła go.
- Mamo, to boli! - Nieświadomie ścisnęła z całej siły rączkę Dirka. Szybko wyszła ze sklepu, ciągnąc go za sobą. Prawie biegnąc minęła hotelowy hall i wspięła się po schodach. Drzwi do apartamentu były zamknięte. Otworzyła je i powitał ją zapach perfum Candy. Rozszerzyła nozdrza. Nie było mowy o pomyłce, zapamiętała je dobrze z poprzedniego wieczoru - zapach świeżych fiołków. Usłyszała wołającego z łazienki Seana. Dirk podbiegł do drzwi i zaczął się do nich dobijać.
- Tato! Tato! Mama kupiła mi słodycze.
Odłożyła Biblię na blat biurka i przeszła kilka kroków po gęstym dywanie, nie mogąc się uwolnić od tego zapachu. Stanęła w progu sypialni. Na podłodze leżała nocna koszula Seana; wciąż widniały na niej wilgotne plamy. Ugięły się pod nią nogi. Podniosła wzrok i zobaczyła plamy na pościeli, szare plamy na białym prześcieradle. Zakręciło jej się w głowie i zapłonęły policzki; ostatkiem sił dobrnęła do własnego łóżka.

32. Wiedziała, że nie może być mowy o pomyłce. Sean kochał się z tą kobietą tak jawnie, tak ostentacyjnie, w ich własnej sypialni, prawie na jej własnych oczach. Trudno było o bardziej wyraźny dowód, że nie chce być z nią dłużej; to tak jakby ją spoliczkował i wyrzucił na ulicę. Osłabiona przez czarną febrę i miesiączkę, ogarnięta depresją po stracie dziecka, nie miała siły opierać się dłużej. Kochała go, ale okazało się, że to mu nie wystarcza. Nie mogła z nim dłużej zostać: nie pozwalała na to uparta duma jej rasy. Zostało tylko jedno wyjście.
Pochyliła się i nieśmiało go pocałowała. Poczuła ciepły, męski zapach jego ciała i dotyk szorstkiej brody na policzku. Przez chwilę zachwiała się w niej determinacja; chciała rzucić mu się na piersi, objąć ramionami za szyję i błagać o łaskę. Chciała prosić go, żeby dał jej ostatnią szansę. Gdyby tylko powiedział, w czym go zawiodła - mogłaby się zmienić, gdyby uświadomił jej, co złego zrobiła. Być może, jeśli znowu wyruszą razem w busz... Odsunęła się od łóżka, wciskając pięści w usta. To nie miało sensu. On podjął już decyzję i nawet jej błagania niczego nie zmienią, zawsze pozostaną między nimi te sprawy. Żyła we wspaniałym zamku i nie przeobrazi go teraz w lepiankę. Gnana biczem własnej dumy podeszła szybko do szafy. Założyła płaszcz i zapięła go - sięgał jej do kostek, zakrywając nocną koszulę. Na głowę zarzuciła szal i zawiązała jego końce pod brodą. Ostatni raz spojrzała na śpiącego Seana. Jego wielkie ciało ledwie mieściło się na łóżku, a na twarzy wciąż gościła groźna mina.
W salonie zatrzymała się przy biurku. Biblia leżała tam, gdzie ją zostawiła. Umoczyła pióro w kałamarzu. Kiedy napisała to, co miała napisać, zamknęła Biblię i podeszła do drzwi. Jeszcze raz się zawahała, rzuciwszy okiem w stronę sypialni Dirka. Nie mogła sobie ufać - jego widok osłabiłby jej determinację. Zatkała sobie szalem usta i wyszła na korytarz, zamykając cicho drzwi.

33. Obudziwszy się następnego ranka, Sean z zaskoczeniem stwierdził, że leży w ubraniu na nie posłanym łóżku. Za oknami panował jeszcze półmrok i w pokoju było chłodno. Oparł się na łokciu i przetarł zaciśniętą pięścią oczy. A potem przypomniał sobie wszystko i spuścił nogi na podłogę, spoglądając w stronę łóżka Katriny. Było puste; leżały na nim ściągnięte na bok koce. Pierwszym uczuciem Seana była ulga: Katrina poczuła się lepiej i sama wstała. Zdrętwiały po niespokojnym śnie ruszył, potykając się lekko, do łazienki i zapukał do drzwi.
- Katrina? - zapytał. - Katrino, jesteś tam? - powtórzył głośniej.
Kiedy dotknął klamki, ustąpiła i drzwi otworzyły się same. Zamrugał oczyma - w środku nie było nikogo. Białe kafle odbijały niewyraźne światło, a na krześle, w tym samym miejscu, gdzie go zostawił, leżał ręcznik. Poczuł pierwsze ukłucie niepokoju. Pokój Dirka - drzwi były wciąż zamknięte, klucz tkwił na zewnątrz. Otworzył je na oścież. Dirk usiadł na łóżku z zaczerwienioną buzią i ze sterczącymi na wszystkie strony niczym liście sizalu włosami. Sean wypadł na korytarz, dobiegł do schodów i omiótł wzrokiem hall. Obok recepcji paliło się światło. Recepcjonista pochrapywał, oparłszy głowę na ramionach leżących na biurku. Sean zbiegł w dół, skacząc po trzy schodki i potrząsnął nim.
- Czy ktoś wychodził stąd tej nocy? - zapytał.
- Nie... nie wiem.
- Czy drzwi wyjściowe są zamknięte?
- Nie, proszę pana, założona jest tylko nocna zasuwa. Można wyjść na zewnątrz, ale nie można wejść do środka.
Sean wybiegł na ulicę. Gdzie jej szukać? Którędy poszła? Z powrotem do Pretorii, tam gdzie stały ich wozy? Niemożliwe. Musiałaby wynająć jakiś środek transportu, a nie miała na to pieniędzy. Co sprawiło, że wyszła nie ubrana, nie budząc go, zostawiając Dirka i znikając wśród nocy? Musiały ją oszołomić zaordynowane przez tego doktora leki. A może przypuszczenia tego lekarza, że doznała szoku, okazały się prawdziwe, może błąka się teraz po ulicy w nocnej koszuli, nie pamiętając, kim jest, może... Sean stał w chłodnym szarym poranku, pośród budzącego się do życia miasta i nie mógł znaleźć odpowiedzi na żadne z kłębiących się pod jego czaszką pytań.
Zawrócił i przebiegłszy przez hotel, wypadł na dziedziniec przed stajnią.
- Mbejane! - krzyknął. - Mbejane, gdzie się, do diabła, podziewasz?
Mbejane wynurzył się szybko z boksu, w którym czesał zgrzebłem jednego z wynajętych koni.
- Tak, Nkosi?
- Widziałeś Nkosikazi! Mbejane zrobił zdziwioną minę.
- Wczoraj...?
- Nie, człowieku! - wrzasnął Sean. - Dzisiaj, tej nocy... czy ją widziałeś?
Mina Zulusa stanowiła wystarczającą odpowiedź. Sean minął go niecierpliwie i wbiegł do stajni. Ściągnął ze stojaka siodło i zarzucił je na grzbiet najbliższego konia.
- Nkosikazi jest chora - tłumaczył Zulusowi, zaciskając popręg i zakładając wędzidło. - W nocy wyszła z hotelu. Możliwe, że wciąż gdzieś spaceruje pogrążona we śnie. Idź szybko do swoich przyjaciół i powiedz im, żeby jej poszukali, powiedz, że ten, kto ją znajdzie, dostanie dziesięć funtów w złocie. A potem wróć tutaj i opiekuj się Dirkiem aż do mojego powrotu.
Wyprowadził konia ze stajni, a Mbejane wybiegł, żeby zawiadomić swoich współplemieńców. Sean wiedział, że po półgodzinie będzie szukać Katriny połowa mieszkających w Johannesburgu Zulusów - plemienna solidarność i dziesięć funtów w złocie stanowiły wystarczająco silną zachętę. Wskoczył na siodło i wyjechał galopem z podwórka. Najpierw ruszył drogą prowadzącą do Pretorii. Trzy mile za miastem pasący owce czarny chłopak przekonał go, że Katrina tędy nie przechodziła. Sean zawrócił i pojechał na posterunek policji przy Marshall Sąuare. Komendant pamiętał go z dawnych czasów; Sean wierzył, że zrobi, co w jego mocy. Przez jakiś czas przemierzał w pośpiechu ulice, które zaczęły się wypełniać codziennym gwarem. W końcu wrócił do hotelu. Przywiązał konia i wbiegł po prowadzących do hallu schodach, skacząc po trzy stopnie naraz. Portier nie miał dla niego żadnej wiadomości. Pognał na górę do apartamentu. Mbejane dawał właśnie Dirkowi śniadanie. Zajadający jajko Dirk rozpromienił się na widok ojca i wyciągnął ku niemu ramiona, ale Sean nie miał dla niego czasu.
- Wróciła?
Mbejane potrząsnął głową.
- Znajdą ją, Nkosi. Szuka jej teraz pięćdziesięciu ludzi.
- Zostań z dzieckiem - powiedział Sean i zbiegł do swego konia. Stanął przy nim, nie wiedząc, gdzie ma jechać.
- Dokąd ona, do diabła, mogła pójść? - zapytał głośno. - W nocnej koszuli, bez pieniędzy, dokąd mogła pójść?
Wskoczył na siodło i dalej przemierzał niespokojnie ulice, zaglądając w twarze ludziom na chodnikach, jeżdżąc wzdłuż kanałów ściekowych i przeszukując tylne podwórka i puste parcele. Do południa zajeździł konia, a sam był półprzytomny ze zmartwienia i niepokoju. Przeszukał każdą uliczkę w Johannesburgu, dał się we znaki policjantom na posterunku i sklął portiera, ale wciąż nie natrafił na najmniejszy ślad Katriny. Przejeżdżał po raz piąty Jeppe Street, kiedy jego wzrok padł na imponujący dwupiętrowy budynek Candy Hotel.
- Candy - wyszeptał. - Ona może mi pomóc.
Znalazł ją w jej gabinecie wśród złocistych dywanów, pozłacanych mebli i ścian pokrytych różową i błękitną wzorzystą tapetą. Z lustrzanego sufitu zwisało sześć kryształowych żyrandoli, a w kącie stało biurko z blatem inkrustowanym hinduską mozaiką. Sean odsunął na bok próbującego go zatrzymać małego człowieczka w marynarce z czarnej alpaki i wpadł do środka. Candy uniosła poirytowany wzrok, ale natychmiast rozchmurzyła się, kiedy zobaczyła, kto ją odwiedził.
- Sean... och, jak miło cię widzieć.
Wstała i obeszła biurko - jej rozkloszowana suknia zasłaniała nogi i mogło się wydawać, że płynie nad ziemią. Miała jedwabiście białą cerę, a w oczach migotały radosne błękitne ogniki. Wyciągnęła rękę, a potem zobaczyła jego minę i stropiła się.
- Co się stało, Sean?
Opowiedział jej w krótkich słowach. Kiedy skończył, potrząsnęła stojącym na jej biurku dzwonkiem.
- W szafce obok kominka stoi brandy - powiedziała. - Wydaje mi się, że nie zaszkodzi ci jeden głębszy.
Na dźwięk dzwonka pojawił się szybko niewielki człowieczek w marynarce z alpaki. Sean nalał sobie dużą brandy i słuchał wydającej polecenia Candy.
- Sprawdź dworzec kolejowy. Zatelegrafuj do stacji dyliżansów przy głównych drogach wyjazdowych. Wyślij kogoś do szpitala. Sprawdź rejestry wszystkich hoteli i pensjonatów w mieście.
- Tak jest, madame - kiwał głową przy każdym poleceniu mały człowieczek, po czym bezszelestnie zniknął.
Candy odwróciła się do Seana.
- Mnie także możesz nalać, a potem siądź i uspokój się. Zachowujesz się dokładnie tak, jak ona tego oczekuje.
- Co masz na myśli? - zapytał Sean.
- Udzieliła ci małej lekcji małżeńskiej dyscypliny, mój drogi. Z pewnością jesteś żonaty wystarczająco długo, żeby zdawać sobie z tego sprawę.
Sean podał jej kieliszek, a Candy dotknęła dłonią sofy obok siebie.
- Siadaj - powiedziała. - Znajdziemy ci twojego małego Kopciuszka.
- Co masz na myśli mówiąc o małżeńskiej dyscyplinie? - zapytał.
- Karę za złe zachowanie. Możesz jeść z otwartymi ustami, odcinać się, przykrywać się większą od niej liczbą kocy, nie powiedzieć dzień dobry odpowiednio miłym głosem albo popełnić jeden z wielu innych śmiertelnych małżeńskich grzechów, ale... - Candy wypiła łyk brandy i westchnęła lekko. - Widzę, że czas nie osłabił bynajmniej twojego zamiłowania do butelki. Kiedy zaprasza się Courteneya, trzeba przygotować galon brandy... Wracając do sprawy, nasza mała Katy przechodzi, moim zdaniem, ostry atak zazdrości. Najprawdopodobniej pierwszy w życiu, jeśli się uwzględni fakt, że całe wasze małżeńskie życie spędziliście w głuszy i nigdy nie miała okazji widzieć, jaki czarujący potrafi być Courteney wobec innych kobiet.
- Nonsens - stwierdził Sean. - O kogo miałaby być zazdrosna?
- O mnie - odparła Candy. - Po każdym jej spojrzeniu ubiegłej nocy czułam się tak, jakby ktoś rozszczepiał mi piersi siekierą. - Umiejętnie przyciągając uwagę Seana, dotknęła opuszkami palców swego wspaniałego biustu. Był głęboko rozcięty i pachniał świeżymi fiołkami. Sean poruszył się niespokojnie i odwrócił oczy.
- Nonsens - powtórzył. - Jesteśmy po prostu starymi przyjaciółmi, prawie jak... - zawahał się.
- Mam nadzieję, mój drogi, że nie miałeś zamiaru powiedzieć Jak brat i siostra. Nie chciałabym, by ktoś oskarżył mnie o kazirodztwo... a może już o wszystkim zapomniałeś?
Sean nie zapomniał. Każdy szczegół tkwił wyraźnie w jego pamięci. Zaczerwienił się i wstał.
- Lepiej już sobie pójdę - powiedział. - Będę jej dalej szukał. Dziękuję za pomoc, Candy, i za drinka.
- Cała przyjemność po mojej stronie, monsieur - mruknęła, podnosząc brew, rozbawiona jego rumieńcem. - Dam ci znać, kiedy tylko się czegoś dowiem.
Pewność siebie, którą natchnęła go Candy, ulatniała się w miarę, jak mijało popołudnie i nie nadchodziły żadne wiadomości o Katrinie.
O zmroku Sean znowu umierał z niepokoju. Przytłumił on całkowicie jego gniew i odsunął na bok myśl o własnym zmęczeniu. Jeden po drugim zgłaszali się, rozkładając ręce, współplemieńcy Mbejane, jeden po drugim napływały negatywne raporty od ludzi, którym zleciła poszukiwania Candy. Na długo przed północą Sean pozostał jedyną osobą, która ciągle szukała Katriny. Zgarbiony w siodle przemierzał z latarnią w ręku tereny, które sprawdzono już przedtem tuzin razy, odwiedzał położone u podnóża gór obozy górników i zatrzymywał się, wypytując zapóźnionych podróżnych, spotkanych na drogach między kopalniami. Ale odpowiedź była zawsze ta sama. Niektórzy myśleli, że stroi sobie żarty, i wybuchali śmiechem. Dopiero kiedy ich wzrok padał na jego podkrążone oczy i zdesperowaną twarz, milkli i ruszali dalej swoją drogą. Inni słyszeli już o zaginionej kobiecie; zadawali Seanowi pytania, ale ten szybko domyślał się, że nie mogą mu pomóc, omijał ich i szukał dalej. O świcie wrócił do hotelu. Czekał na niego Mbejane.
- Przygotowałem dla ciebie jedzenie, Nkosi. Czeka już od wieczora. Zjedz coś teraz i prześpij się. Dzisiaj znowu wyślę ludzi na poszukiwania, znajdą ją.
- Powiedz im, że ten, kto ją znajdzie, dostanie sto funtów. - Sean przesunął znużonym gestem ręką po twarzy. - Powiedz im, żeby szukali na otwartej równinie za górami. Nkosikazi może iść na przełaj.
- Powiem im... ale teraz musisz coś zjeść.
Sean zamrugał oczyma - były zaczerwienione z niewyspania, a w ich kącikach tkwiły żółte grudki zaschniętego śluzu.
- Co z Dirkiem? - zapytał.
- Wszystko w porządku. Cały czas się nim opiekuję. - Mbejane ścisnął mocno Seana za ramię. - Czeka na ciebie jedzenie. Musisz coś zjeść.
- Osiodłaj mi drugiego konia - powiedział Sean. - A ja tymczasem coś zjem.
Trzymając się niepewnie w siodle po nie przespanej nocy, Sean rozszerzał stopniowo krąg swoich poszukiwań, aż znalazł się na pozbawionej drzew równinie - daleko na horyzoncie widniały małe pajęcze trójkąty wież szybowych.
Kilkanaście razy spotykał Zulusów z miasta, wielkich czarnych mężczyzn, poruszających się szybkim truchtem, przeszukujących teren niczym myśliwskie psy. W ich głosach, kiedy go pozdrawiali, kryło się współczucie.
- Mbejane powiedział nam, Nkosi. Znajdziemy ją.
I Sean mijał ich, i szukał dalej sam, bardziej samotny, niż był kiedykolwiek w swoim życiu. Po zmroku wrócił do Johannesburga i kiedy powłócząc nogami wchodził do oświetlonego gazowymi lampami hotelowego hallu, wciąż tliła się w nim słaba iskierka nadziei. Portier spojrzał na niego ze współczuciem.
- Niestety, nic nowego, panie Courteney. Sean skinął głową.
- Tak czy inaczej, dziękuję. Czy z moim synem wszystko w porządku?
- Pański służący troskliwie się nim opiekuje, sir. Godzinę temu wysłałem na górę kolację.
Schody wydawały się nie mieć końca. Na Boga, ależ był zmęczony - chory ze zmęczenia i chory ze zmartwienia. Otworzył drzwi do swojego apartamentu i zobaczył Candy wstającą z krzesła na jego powitanie. Znowu zaświtała mu nadzieja.
- Znalazłaś... - zawołał głośno.
- Nie - odparła szybko. - Nie, Sean, przykro mi.
Opadł na jedno z krzeseł, a Candy nalała mu drinka ze stojącej na biurku karafki. Sean uśmiechnął się do niej z wdzięcznością i pociągnął duży łyk. Candy uniosła kolejno jego lewą i prawą nogę i ignorując słabe protesty ściągnęła mu buty. Potem wzięła do ręki swój kieliszek i usiadła w drugim kącie pokoju.
- Przykro mi, że wczoraj sobie żartowałam - powiedziała cicho. - Chyba nie zdawałam sobie sprawy, jak bardzo ją kochasz. - Uniosła kieliszek. - Za szybkie zakończenie poszukiwań.
Sean opróżnił jednym łykiem pół kieliszka.
- Kochasz ją, prawda? - zapytała Candy.
- Jest moją żoną - odpowiedział ostro.
- Ale to przecież nie wszystko - ciągnęła dalej z niepokojem Candy, wiedząc, że tylko zmęczenie powstrzymuje go od wybuchu gniewu.
- Tak, kocham ją. Właśnie uświadamiam sobie, jak bardzo. Kocham ją tak, jak nigdy już nie będę w stanie pokochać nikogo.
Wypił do dna brandy i wlepił wzrok w kieliszek. Jego twarz poszarzała pod opalenizną, a oczy pociemniały ze strapienia.
- Miłość - powiedział. - Miłość - powtórzył smakując to słowo, ważąc je na języku. - Splugawili to słowo... sprzedają miłość w Operze... zużyli to słowo tak bardzo, że kiedy mówię "kocham Katrinę", nie oznacza to wcale tego, co chcę powiedzieć.
Cisnął kieliszkiem, rozbijając go z trzaskiem o ścianę. W sypialni poruszył się niespokojnie Dirk. Sean ściszył głos do bolesnego szeptu.
- Kocham ją tak, że aż mnie skręca w dołku, kocham ją tak, że myśl o jej stracie jest dla mnie niczym myśl o własnej śmierci.
Zacisnął pięści pochylając się na krześle.
- Nie stracę jej teraz, na Chrystusa, odnajdę ją i powiem jej wszystko. Powiem jej to, co teraz mówię tobie. - Zmarszczył brwi. - Nie sądzę, żebym kiedykolwiek dotąd powiedział, że ją kocham. Nigdy nie lubiłem tego słowa. Mówiłem: "wyjdź za mnie" albo "jesteś moim marzeniem", ale nigdy nie powiedziałem wprost, że ją kocham.
- Możliwe, że również z tego powodu uciekła. Być może, skoro nigdy jej tego nie powiedziałeś, doszła do wniosku, że nigdy tego nie czułeś - powiedziała Candy, obserwując go z dziwnym wyrazem twarzy: ze współczuciem, zrozumieniem i odrobiną zazdrości.
- Odnajdę ją - stwierdził Sean - i tym razem powiem... jeżeli nie jest już za późno.
- Odnajdziesz ją i nie będzie za późno. Nie połknęła jej przecież ziemia. A kiedy jej to powiesz, będzie szczęśliwa. - Candy wstała. - Musisz teraz odpocząć, jutro czeka cię ciężki dzień.
Sean przespał się w ubraniu na krześle w salonie. Miał niespokojny sen. Co parę minut budziły go złe myśli i rozglądał się półprzytomnie po pokoju. Candy przygasiła przed wyjściem gazową lampę, która rzucała słaby krąg światła na blat biurka. Biblia Katriny leżała tani, gdzie ją zostawiła po powrocie z kościoła i po każdym przebudzeniu wzrok Seana padał na grubą, oprawioną w skórę księgę. Jakiś czas przed świtem obudził się i poczuł, że już nie zaśnie.
Wstał. Bolało go całe ciało i czuł piasek pod powiekami. Podszedł do lampy gazowej i podkręcił ją, a potem opuścił rękę na Biblię. Pod palcami poczuł zimną, wyślizganą skórę. Otworzył okładkę i ze świstem wypuścił powietrze.
Pod nazwiskiem Katriny widniała, wpisana starannym, zaokrąglonym charakterem pisma, data jej śmierci. Atrament był jeszcze świeży, jasnobłękitny.
Kartka powoli rosła Seanowi przed oczyma, aż przestał widzieć cokolwiek poza nią. Uszy wypełnił mu szum, szum wezbranej rzeki, przez który przebijały się głosy różnych osób.
- Chodźmy stąd, Sean, to źle miejsce, jest podobne do grobu.
- Ale przede wszystkim potrzebuje milości.
- Nie polknęla jej przecież ziemia. I jego własny głos:
- Jeżeli nie jest za późno, jeżeli nie jest za późno.
Poranne światło nie było jeszcze zbyt silne, kiedy dotarł do ruin dawnego budynku administracyjnego Candy Deep. Zostawił konia i pobiegł w stronę hałdy, przedzierając się przez trawę. Wiał chłodny wiatr; poruszał źdźbłami traw i szarpał zielony szal Katriny, który zaczepił się o kolczasty drut ograniczający dostęp do szybu. Końce szala łopotały w porywach wiatru jak skrzydła wielkiego zielonego ptaka.
Sean doszedł do ogrodzenia i spojrzał w otwór szybu. Przy samym skraju widać było wydartą w jednym miejscu kępę trawy, tak jakby ktoś spadając, chciał się jej w ostatniej chwili złapać.
Sean uwolnił szal z kolczastego drutu, zwinął ciężki materiał w kłębek i wystawiwszy rękę nad szyb, rzucił go w dół. Opadając w czarną pustkę szal rozwinął się i Seanowi wydawało się przez chwilę, że widzi błyszczące w ciemności zielone oczy Katriny.
- Dlaczego? - szepnął. - Dlaczego nam to zrobiłaś, moje marzenie?
Odwrócił się i potykając o wyboje ruszył z powrotem w stronę swego konia.
Mbejane czekał na niego w hotelowym apartamencie.
- Zaprzęgaj konie - powiedział mu Sean.
- A Nkosikazi!
- Zaprzęgaj konie - powtórzył Sean.
Zniósł na dół Dirka. Zapłacił w recepcji rachunek i wyszedł na ulicę, gdzie czekał już na koźle Mbejane. Wskoczył do środka i posadził sobie Dirka na kolanach.
- Jedź z powrotem do Pretorii - powiedział Zulusowi.
- A gdzie mama? - zapytał Dirk.
- Nie jedzie z nami.
- To znaczy, że jedziemy sami? - dopytywał się Dirk i Sean skinął ze znużeniem głową.
- Tak, Dirk, jedziemy sami.
- Ale mama niedługo do nas przyjedzie?
- Nie, Dirk. Nie przyjedzie.
"To koniec" - pomyślał Sean. "Wszystko stracone, wszystkie marzenia, radość i miłość." Był zbyt odrętwiały, żeby odczuwać ból - to przyjdzie później.
- Dlaczego ściskasz mnie tak mocno, tato?
Sean rozluźnił swój uścisk i spojrzał na siedzące na jego kolanach dziecko. "Nie, to nie koniec - uświadomił sobie - to dopiero początek. Ale wpierw muszę mieć czas, żeby dojść do siebie - czas i miejsce, gdzie mógłbym się zaszyć i lizać rany. W Pretorii czekają wozy. Muszę z powrotem jechać na pomoc. Możliwe, że kiedy minie kolejny rok, rany zagoją się w wystarczającym stopniu, bym mógł zacząć od nowa, mógł wrócić z moim synem do Ladyburga... Do Ladyburga, do Ady i do Garricka" - pomyślał. A potem zwaliła się na niego kolejna fala bólu i jej siła i gwałtowność przeraziły go.
"Proszę Cię, Boże - błagał on, który nigdy przedtem się nie modlił - proszę Cię, daj mi siłę, bym mógł to znieść."
- Czy będziesz płakał, tato? Wyglądasz, jakbyś miał się zaraz rozpłakać. - Dirk obserwował twarz Seana z pełnym powagi zainteresowaniem. Sean przycisnął delikatnie jego głowę do piersi.
"Gdyby łzami można było spłacić nasze długi - pomyślał - gdybym moimi łzami zdołał uchronić cię przed wszelkim cierpieniem, gdybym płacząc teraz, mógł ciebie wybawić od płaczu, wtedy płakałbym tak długo, aż wypłakałbym własne oczy."
- Nie, Dirk - odpowiedział. - Nie będę płakał. Tak naprawdę płacz wcale nie pomaga.
I Mbejane zawiózł ich do Pretorii, tam gdzie czekały wozy.
1 Krótka włócznia.
2 Gatunek antylopy.
3 Gatunek małej antylopy.
4 Rodzaj faworków.
5 Porośnięty trawą południowoafrykański płaskowyż.
6 Miękki kapelusz z szerokim rondem.
7 Buty z nie wyprawionej skóry.

8 Złożony z Burów korpus ekspedycyjny.
9 Zuluskie wojsko.
10 Piknik połączony z pieczeniem mięsa i kiełbasy w ognisku.
11 Wiejska kiełbasa.
12 Rodzaj włóczni.
13 Chimera w zuluskiej mitologii.
14 Uszyta ze skór zwierzęcych opończa.
15 Deep (ang.) - czeluść, otchłań.
16 Gra w karty.
17 Jadowity afrykański wąż.
18 Jasne Dęby (dosłownie).
19 Śpiączka. Uodparniano na nią zwierzęta, wystawiając je celowo na ukąszenia much tse-tse. Te, które przeżyły, były uodpornione.
20 Wzgórze.
21 Bezodpływowe, bagniste zagłębienie terenu.
22 Choroba bydła.
23 Słynny osiemnastowieczny angielski rozbójnik.
24 Amerykański generał, który dopuścił się zdrady.
