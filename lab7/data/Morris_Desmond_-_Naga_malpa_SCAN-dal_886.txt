MORRIS DESMOND



NAGA MAŁPA

( PRZEŁOŻYLI TADEUSZ BIELICKI, JAN KONIAREK, JERZY PROKOPIUK )


PRZEDMOWA

Naga małpa to światowy besteseller. Od czasu pierwszego wydania książka ta miała 
mnóstwo wznowień. Przetłumaczono ją na kilkanaście języków. Było o niej głośno w 
mediach. Komentowano ją nawet w specjalistycznych czasopismach naukowych. Autorowi, 
oczywiście, przyniosła fortunę. 
Napisał ją brytyjski biolog. Ta popularna rozprawa o Naturze Ludzkiej jest próbą 
wyjaśnienia spraw ludzkich w kategoriach czysto zoologicznych. Zdaniem autora, nasze 
zachowania, obyczaje i instytucje dadzą się wytłumaczyć przy użyciu dokładnie tych samych 
pojęć, których zoolog używa do analizowania zachowań pawianów, psów, gęsi, jaszczurek. 
Zachowania ludzkie są oczywiście bogatsze i bardziej skomplikowane od zwierzęcych, ale 
właśnie tylko "bardziej", a nie "bez porównania bardziej". Taką "uzwierzęconą" wizję 
człowieka jako gatunku nie Morris zaprezentował jako pierwszy. Przeświecała ona w 
rozważaniach wielu antropologów i filozofów co najmniej od czasów Darwina. Lecz autorowi 
Nagiej małpy należy się tytuł pioniera o tyle, że on pierwszy wykorzystał techniki 
nowoczesnego marketingu do zaprezentowania owej filozofii. Ubrał ją w świetne opakowanie 
i potrafił sprzedać na wielkim rynku, masowemu odbiorcy. 
Nie znaczy to wcale, że opakowanie jest zwodnicze, bo "towar" wewnątrz tandetny. 
Przeciwnie: Naga Małpa to książka nie tylko ogromnie interesująca, błyskotliwa i dowcipna, 
lecz także napisana z profesjonalnym znawstwem problemu, pełna niebanalnych pomysłów i 
prowokujących do myślenia obserwacji. Wzbudza też wątpliwości. Ale o tym za chwilę. 
Desmond Morris bardzo trafnie przedstawia dominujące we współczesnej antropologii 
poglądy na pochodzenie i "biologiczny sens" wielu ważnych właściwości człowieka jako 
gatunku. Dotyczy to między innymi tezy o niejako podwójnej, "prymatowo-drapieżnej" 
naturze Homo sapiens. W skrócie można ją ująć następująco: Pod względem budowy 
anatomicznej, a także struktury genotypu, człowiek należy do rzędu prymatów, w ich obrębie 
zaś stoi szczególnie blisko afrykańskich małp człekokształtnych. Zarazem jednak człowiek 
jest (lub raczej był do niedawna) jedyną wśród prymatów "małpą drapieżną", uprawiającą 
systematycznie polowania na dużą zwierzynę, a nie wyłącznie zbieraczem roślinożercą. 
Archeologowie zaś twierdzą, że ów łowiecki tryb życia pojawił się w dziejach ludzkości 
bardzo dawno -był w pełni rozwinięty już u praludzi typu pitekantropa, kilkaset tysięcy lat 
temu, a zaczął raptownie zanikać dopiero wraz z wynalezieniem uprawy roślin i hodowli, to 
znaczy zaledwie od ośmiu do dziesięciu tysięcy lat temu. Otóż wielu badaczy jest zdania, że 
to właśnie fakt przejścia dalekich przodków człowieka od tradycyjnej dla prymatów 
roślinożerności do trybu życia wszystkożernego, drapieżcy polującego zespołowo -był owym 
"naciśnięciem guzika", który niejako wprawił w ruch całą lawinę zmian postępujących w 
kierunku uczłowieczenia. Jest to hipoteza płodna, bo za jej pomocą da się wyjaśnić genezę 
niektórych ważnych osobliwości gatunkowych człowieka, na przykład: utratę gęstego 
owłosienia ciała; wytworzenie się (nie znanej innym prymatom) instytucji stałego 
obozowiska; powstanie monogamicznej organizacji rodziny; ostry podział ról ekonomicznych 
między kobietą i mężczyzną; systematyczną obróbkę narzędzi kamiennych; rozwój nowego 
systemu sygnalizacji, czyli mowy symbolicznej. 
Morris rozwija tę koncepcję z zapałem. Stara się pokazać, że wiele ludzkich zachowań 
to w rzeczywistości tylko przekształcone i wystylizowane przejawy tych zasadniczych 
popędów i sposobów reagowania, które są charakterystyczne dla małp. Natomiast te 
zachowania, w których człowiek zdecydowanie odbiegł od małp, są właśnie skutkiem 
"udrapieżnienia", to znaczy, nawarstwienia na stare "podłoże małpie" pewnych właściwości 
psychologicznych, cechujących zespołowo polujące ssaki drapieżne, zwłaszcza ssaki z 
rodziny psowatych. W rezultacie, w niektórych rodzajach zachowań pozostał człowiek 
typowym prymatem; w innych przeważyły u niego cechy ssaka-drapieżcy; a są też sytuacje, 
gdy obie te składowe ludzkiego dziedzictwa współwystępują w nas obok siebie, na zasadzie 
wymuszonego i niezbyt harmonijnego kompromisu. 
Uzbrojony w taki klucz, usiłuje Morris otwierać po kolei rozmaite zamki, odkrywać 
"prawdziwą naturę" różnych ludzkich obyczajów, upodobań i instytucji. Pokazuje, że owe 
stare, zwierzęce strategie drzemią w nas do dziś, nawet w społecznościach miejsko-
przemysłowych, i to na każdym kroku: w domu, w biurze, na ulicy, w sklepie, w 
samochodzie, w salonie, nawet u fryzjera. Są to obserwacje często przenikliwe, niekiedy 
zabawne, a zawsze warte namysłu. Przekonujące, a przy tym pyszne w lekturze, są wywody, 
w których autor ukazuje, jak zadziwiająco rozdęta jest u nas, ludzi, czysto erotyczna, nie 
prokreacyjna strona zachowań seksualnych, i jak ta charakterystycznie ludzka erotomania da 
się uzasadnić ewolucyjnie: jako dodatkowe, potężne wzmocnienie więzi łączących 
mężczyznę i kobietę w ramach rodziny elementarnej. Równie frapujący jest rozdział o 
wychowaniu potomstwa, a także o ludzkich zachowaniach agresywnych; w szczególności 
Morrisowska analiza instytucji wojny skłania do przemyśleń bardzo na serio. 
A jednak przy lekturze tej fascynującej książki warto zachować czujność. Przenika ją 
bowiem postawa besserwissera: problemy na ogół nie mają tajemnic, fakty należy 
interpretować właśnie tak, a nie inaczej, wyjaśnienia alternatywne są z reguły 
dyskwalifikowane jako naiwne lub bzdurne. Oczywiście, popularyzując sprawy 
skomplikowane, nie mógł autor nie upraszczać. Ale płynne bywają granice między 
uproszczeniem i prostactwem. Przykład: zaprezentowane w rozdziale "Walka" fantastyczne 
spekulacje na temat genezy religii i wiary w bóstwo, które to instytucje wywodzi Morris z 
naszej rzekomo odziedziczonej wprost po małpich przodkach tęsknoty do podporządkowania 
się "potężnemu tyranowi", przywódcy stada. Tu właśnie poniosło autora już poza granicę 
dopuszczalnych uproszczeń. Po pierwsze, niewątpliwe ślady praktyk magiczno-religijnych, 
mianowicie obrzędowe pochówki zmarłych, pojawiają się dopiero u wczesnych 
neandertalczyków, około stu pięćdziesięciu tysięcy lat temu, a zatem ładne parę milionów lat 
po (hipotetycznej zresztą) epoce małpiego tyrana-przywódcy. Po drugie, pojawienie się tych 
praktyk można bardziej przekonująco przypisać całkiem innym psychologicznym potrzebom: 
potrzebie uporania się z perspektywą kresu własnej, jednostkowej egzystencji, czyli uporania 
się ze świadomością śmierci -ten zaś problem stanąć mógł przed praczłowiekiem dopiero na 
znacznie bardziej zaawansowanym (niż małpi) poziomie autorefleksji. Po trzecie wreszcie -
człowiek, wraz ze wszystkimi osobliwościami swego umysłu, formował się przez setki 
tysięcy lat w zbieracko-łowieckim ustroju społecznym; to zaś były społeczeństwa 
zdecydowanie egalitarystyczne, uprawiające gospodarkę komunistyczną i zupełnie 
pozbawione nie tylko instytucji przywódcy-tyrana, lecz jakiejkolwiek w ogóle struktury 
hierarchicznej: nie znały żadnych nierówności uprawnień lub przywilejów! Nawiasem 
mówiąc, z tego samego względu za naciągane trzeba też uznać wszelkie analogie między 
hierarchiczną strukturą stada szympansów lub pawianów a zjawiskiem rozwarstwienia 
społecznego (np. hierarchiami zawodowymi) w ludzkich społeczeństwach historycznych. Są 
to rodzaje hierarchii kompletnie różnego pochodzenia, i między tą pierwszą i tą drugą nie ma 
żadnej ciągłości ewolucyjnej. 
Ale -można też podjąć z Morrisem spór bardziej zasadniczy. Dotyczy on sprawy 
wielkiej wagi. W przedmowie możemy ją tylko zasygnalizować. 
"Zwierzęca" koncepcja człowieka znalazła swe, bodaj ostateczne, ukoronowanie wraz 
z powstaniem, w latach siedemdziesiątych, tak zwanej socjobiologii. Jej fundamentem jest 
teza następująca: Wszystkie bez wyjątku gatunki zwierzęce wyposażyła ewolucja we 
wrodzone skłonności do takich, i tylko takich, sposobów zachowań, które wzmagają szanse 
osobnika na wprowadzenie do następnego pokolenia możliwie wielu własnych (tego 
osobnika) genów, Otóż taki sukces w mnożeniu moich genów mogę osiągnąć trojako: 
najpierw dbając o własne przeżycie przynajmniej do schyłku wieku rozrodczego, czyli 
starając się uniknąć przedwczesnej śmierci; następnie, zabiegając o jak najskuteczniejsze 
wykorzystanie okresu rozrodczego, po to by płodzić potomstwo i doprowadzić je do wieku 
dojrzałości; a także, dbając o pomyślność moich krewnych, zwłaszcza krewnych bliskiego 
stopnia, bo to wszak krewniacy właśnie (z definicji) noszą w sobie niektóre kopie moich 
genów. Zasada powyższa -nazwijmy ją tu skrótowo "zasadą EG", od terminu "Egoizm 
Genów" -jest, zdaniem socjobiologów, uniwersalna i obowiązywać ma również człowieka. 
I rzeczywiście: mnóstwo ludzkich postaw i zachowań da się bez trudu zinterpretować 
jako posłuszeństwo temu właśnie potężnemu nakazowi. Jeśli, na przykład, angażuję się we 
współpracę z kimś albo w walkę konkurencyjną w zawodzie, albo w zaloty, albo w obronę 
przed napadem, albo w dbałość o własne zdrowie, albo w opiekę nad potomstwem, albo gdy 
decyduję się na kradzież lub oszustwo, a także gdy przedkładam interes moich krewniaków 
ponad interes obcych, nie będących krewnymi -nietrudno wykazać, że każde z takich działań 
ma na celu powodzenie moje lub mego rodu, a zatem, w ostatecznym rachunku, rozmnożenie 
mego genotypu, jego "zasianie" w następnym pokoleniu. 
I tu właśnie dochodzimy nagłe do progu pewnej tajemnicy. Bo już odrobina namysłu 
pozwala dostrzec, że człowiek -choć, jak inne gatunki, przymuszany przez swą zwierzęcą 
naturę do słuchania "zasady EG" -jest zarazem wyposażony w przedziwną zdolność do jej 
gwałcenia, w zdolność do podejmowania działań, które w świetle tej zasady są bezsensowne 
lub zgoła z nią sprzeczne. 
Do takich zachowań należy na przykład wszelkie świadczenie pomocy -z mniejszym 
lub większym uszczerbkiem dla własnych interesów -człowiekowi obcemu, i bez liczenia na 
rewanż. Przykładem klasycznym jest anonimowo i skrycie dana jałmużna; albo przysłowiowe 
skoczenie do rzeki dla ratowania (nieznajomego) tonącego. To właśnie taki, kompletnie 
nieopłacalny w świetle "zasady EG", bezinteresowny altruizm nakazują jednomyślnie 
wszystkie kodeksy moralne; on jest istotą takich pojęć, jak dobroć, uczynność, ofiarność, 
poświęcenie, miłość bliźniego. A zapisano te nakazy w wielu księgach, które wszak znaczna 
większość członków gatunku "nagich małp" uznaje za czcigodne i święte. 
Specyficznie ludzka jest także zdolność do wstrzymywania się od niektórych działań 
potencjalnie korzystnych, na przykład od kradzieży, oszustwa, kłamstwa, promiskuityzmu. 
Jest to sfera moralnych zakazów, w odróżnieniu od altruizmu, będącego przedmiotem 
moralnych nakazów lub zaleceń. I znów mamy tu do czynienia z ucieczką od "zasady EG". 
Kradzież mogłaby w wielu sytuacjach być znakomitą strategią dbania o własne interesy; 
promiskuityzm, zwłaszcza uprawiany "dyskretnie", jest potencjalnie świetną strategią 
rozrodczą dla mężczyzny. 
I wreszcie specyficznie ludzkie są też zachowania, które nazwać można samo agresją: 
asceza, dobrowolna bezdzietność, celibat, praktyki anty zdrowotne, samobójstwo. 
Sprzeczność z "zasadą EG" jest w każdym z tych przypadków oczywista. 
I cokolwiek by na ten temat mówili cynicy, jest po prostu faktem, że we wszystkie te 
trzy kategorie zachowań, czyli w bezinteresowny altruizm, hamowanie moralne i samo 
agresję, ludzie rzeczywiście angażować się potrafią -choć nie wszyscy, nie zawsze i nie w 
jednakowym stopniu. Jednak w przykłady ludzkiej zdolności do odmawiania posłuchu 
"zasadzie EG" obfitują wszystkie epoki i wszystkie ludzkie społeczeństwa. 
Zwróćmy na koniec uwagę, że owe rozważania wyrastające z socjobiologicznej teorii 
zachowań pozwalają też ujrzeć w nowej perspektywie pewną starą koncepcję, zawartą w 
wielu religiach i systemach filozoficznych, wedle której człowiek jest z natury swej istotą 
dwoistą, niejako utkaną z dwu różnych materiałów. Idea ta wyrażana była rozmaicie, na 
przykład jako przeciwstawienie Ciało -Dusza; Pierwiastek Zwierzęcy -Pierwiastek Boski; Zło 
-Dobro; Porządek Naturalny -Porządek Moralny; Natura -Kultura; Namiętności -Rozum; 
Pokusy -Sumienie; Egoizm -Altruizm; Id -Superego. Nie miałoby sensu twierdzić, że 
wszystkie te dychotomie mają identyczną lub choćby bliską sobie treść. A jednak można, jak 
się wydaje, doszukać się w nich pewnego wspólnego mianownika. Jest nim myśl, że w 
strukturze jednostki ludzkiej widoczna jest jakaś dwoistość, dwubiegunowość, i że dwa 
elementy tworzące ową dwubiegunowość są wzajemnie antagonistyczne, przeciwstawne 
sobie raczej niż harmonijnie zgodne. Otóż socjobiologiczna interpretacja zachowań ludzkich 
prowadzi w efekcie do podobnej, dualistycznej, wewnętrznie "rozdartej" wizji człowieka. 
Ukazuje jednostkę ludzką jako pole nieustannych zmagań między dwiema przeciwstawnymi 
siłami: między zaprogramowaniem biologicznym, popychającym jednostkę wyłącznie w 
kierunku posłuszeństwa zasadzie "Egoizmu Genów", a zaprogramowaniem kulturowym, 
dyktowanym na przykład przez normy moralne, które często skłaniają do podjęcia działań 
przeciwnych. A gdzieś na styku owych dwu zaprogramowań leży zagadkowa strefa "ziemi 
niczyjej": strefa indywidualnej wolności wyboru. 
W wizji człowieka jako gatunku, zaprezentowanej przez Desmonda Morrisa, cała ta 
perspektywa jest prawie nieobecna. I dlatego wizja owa wydaje mi się ułomna. Ułomna wcale 
nie dlatego, że fałszywa, lecz dlatego, że połowiczna, niekompletna.


Tadeusz Bielicki, luty 1997


WSTĘP DO TRYLOGII

Naga małpa została wydana po raz pierwszy w 1967 roku. Jej treść wydawała mi się 
dość oczywista, lecz u wielu ludzi wywołała prawdziwy szok. 
Czytelników tych wytrąciło z równowagi parę spraw. Po pierwsze, napisałem studium 
człowieka, traktując go jako jeszcze jeden gatunek zwierząt. Będąc z wykształcenia 
zoologiem, poświęciłem dwadzieścia lat na badanie sposobu zachowań bardzo różnorodnych 
stworzeń, od ryb po gady i od ptaków po ssaki. Moje prace naukowe omawiały szeroką gamę 
zagadnień, od zalotów ryb czy obyczajów ptaków w okresie godowym, po gromadzenie 
zapasów żywności przez ssaki. Przeczytała je garstka specjalistów, wśród których nie 
wzbudziły większych kontrowersji. Kiedy zacząłem pisać dla szerszej publiczności o wężach, 
małpach i niedźwiadkach panda, również nie wywołałem burzy. Moje książki przyjmowało z 
aprobatą niewielkie grono zainteresowanych tą tematyką czytelników. Lecz gdy 
zaprezentowałem podobny opis niezwykłego, nieowłosionego przedstawiciela naczelnych, 
sytuacja uległa raptownej zmianie. 
Nagłe każde napisane przeze mnie słowo stało się przedmiotem zażartej dyskusji. 
Zorientowałem się, że ludzkie zwierzę nadal nie może pogodzić się z biologicznością swej 
natury. 
Wyznam, że zdumieniem napawał mnie fakt, iż stałem się jednym z ostatnich 
obrońców Darwina. Uznałem, że po stu latach postępu naukowego, kiedy to odkrywano 
kolejne skamieliny przodków człowieka, większość ludzi gotowa jest już do zaakceptowania 
faktu, że stanowią integralną część ewolucji naczelnych. Sądziłem, że moi czytelnicy przyjrzą 
się swym zwierzęcym cechom i wyciągną z tego naukę. Taki był cel mojej książki, lecz 
niebawem okazało się, że czekają mnie poważniejsze zmagania. 
W niektórych częściach świata Naga małpa została zakazana przez Kościół, a 
nielegalne egzemplarze konfiskowano i palono. Nierzadko szydzono z koncepcji ewolucji 
człowieka, a książkę uznano za marny żart w okropnym guście. Zasypywano mnie traktatami 
religijnymi, które radziły mi, bym naprostował swoje ścieżki. 
"The Chicago Tribune" oddała na przemiał cały nakład magazynu, gdyż właściciele 
poczuli się urażeni recenzją mojej książki, zamieszczoną na jego łamach. Co ich tak 
dotknęło? Otóż w inkryminowanej recenzji znalazło się słowo "penis". 
Kolejną wadę książki stanowiła, jak się wydaje, uczciwość seksualna. Ta sama gazeta 
podawała nie kończące się opisy przemocy i mordów, często pojawiało się słowo "broń". 
Zadziwiające, że bez problemów wzmiankowali narzędzie przynoszące śmierć, lecz wzdragali 
się przed wymienieniem narządu przynoszącego życie. Zamieniając rybki i ptaszki na kobiety 
i mężczyzn odkryłem śpiącego olbrzyma, ucieleśniającego ludzkie przesądy. 
Prócz naruszania religijnych i seksualnych tabu zostałem też oskarżony o 
"zezwierzęcanie człowieka", dowodziłem bowiem, że gatunkiem ludzkim powodują potężne 
wrodzone popędy. Stoi to w sprzeczności z modnymi teoriami psychologicznymi, które 
głoszą, że wszystko, co czynimy, determinowane jest przez naukę i wychowanie. 
Przypisywano mi wysuwanie niebezpiecznej tezy, iż ludzkość tkwi w sidłach 
brutalnych zwierzęcych instynktów, od których nie ma ucieczki. Jest to kolejna błędna 
interpretacja moich słów. Twierdzę, iż człowiekiem kierują wrodzone "odruchy zwierzęce", 
lecz nie wynika z tego, bym przypisywał ludzkości "zezwierzęcenie" w ujemnym znaczeniu 
tego słowa. Rzut oka na tytuły rozd7lałów tej książki pozwala zauważyć, że wrodzone 
wzorce, na jakie się powołuję, obejmują takie cechy jak potężny pęd do łączenia się w 
kochające pary, troska o potomstwo, poszukiwanie urozmaiconego sposobu odżywiania się, 
dbanie o czystość, rozwiązywanie sporów raczej przez publiczne przedstawienie ich i 
zachowania rytualne niż drogą rozlewu krwi, a nade wszystko chęć do zabawy, ciekawość i 
pomysłowość. T o są nasze główne "zwierzęce popędy", gdy patrzymy na ludzkość z punktu 
widzenia zoologii. Twierdzenie, iż człowiek, przejawiając te instynkty, staje się bestialski lub 
brutalny, to z zamierzenia fałszywa wykładnia mego spojrzenia na naturę ludzką. 
Dochodzi do tego również nieporozumienie polityczne. Przyjęto bowiem błędne 
założenie, iż moje ujęcie natury ludzkiej skazuje ją na jakiś pierwotny status quo. Dla 
krańcowych odłamów sceny politycznej jest to teza, wołająca o pomstę do nieba. Ich 
zdaniem, ludzkie zwierzę musi być całkowicie uległe, zdolne do poddania się każdemu 
reżimowi, jaki mu się tylko narzuci. Myśl, że w głębi swej natury każda ludzka istota może 
kierować się zespołem przesłanek genetycznych, odziedziczonych po rodzicach, jest dla 
politycznych tyranów odrażająca, oznacza bowiem, że owi przywódcy zawsze będą natykać 
się na głęboko zakorzeniony opór względem swych radykalnych koncepcji społecznych. A to, 
jak uczy historia, zdarza się ciągle na nowo. Tyrańskie rządy powstają, lecz także upadają. 
Koniec końców zawsze triumfuje życzliwość ludzkiej natury, nastawionej na współdziałanie. 
Pozostają wreszcie ci oponenci, którzy uważali, że nazwanie człowieka "nagą małpą" 
jest obraźliwe i pesymistyczne. Nie ma to nic wspólnego z prawdą. Posłużyłem się tym 
tytułem wyłącznie dla podkreślenia, że próbuję naszkicować portret naszego gatunku z 
zoologicznego punktu widzenia. Skoro rozpatrujemy człowieka na tle innych naczelnych, 
mamy pełne prawo określić go mianem "nagiej małpy". Twierdząc, że jest to termin 
obraźliwy, obrażamy zwierzęta. Natomiast pogląd, że snuję tym samym wizję pesymistyczną, 
świadczy o tym, iż nie potrafimy docenić zawrotnej kariery, jaką zrobił tak skromnie 
pomyślany ssak. 
Gdy w 1986 roku ukazało się ilustrowane wydanie Nagiej małpy, poproszono mnie o 
uaktualnienie tekstu. Uznałem, że należy wprowadzić tylko jedną poprawkę. Musiałem 
zmienić 3 na 4. Gdy książkę tę opublikowano po raz pierwszy, w 1967 roku, ludność świata 
liczyła 3 miliardy. W latach, które upłynęły między oboma wydaniami, wzrosła do 4 
miliardów. Gdy piszę te słowa w 1994 roku, wynosi już dobrze ponad 5 miliardów. Do roku 
2000 liczebność jej zwiększy się do 6 miliardów. 
Wpływ tego olbrzymiego skoku ludnościowego na jakość ludzkiego życia jest 
powodem mojej głębokiej troski. Podczas milionów lat naszej ewolucji nieliczna ludność żyła 
w małych plemionach. To życie plemienne ukształtowało nas, lecz nie przygotowało do 
bytowania we współczesnych metropoliach. Jak "małpa plemienna" radzi sobie jako "małpa 
miejska"? 
Zagadnienie to stało się tematem dalszego ciągu Nagiej małpy. Często słyszałem 
pogląd, iż "miasto to betonowa dżungla", lecz uważam go za fałszywy. Badałem dżungle i 
wiem, że różnią się od wielkich miast. Dżungle nie są przeludnione. Stanowią organizm, 
zmieniający się bardzo powoli. Miasta rozkwitają niemal w ciągu jednej nocy. W kategoriach 
biologicznych Rzym istotnie zbudowano "od razu". 
Gdy, jako zoolog, badałem zachowanie się mieszkańców wielkich miast, coś mi oni 
przypominali. Ludzie ci, ścieśnieni w przeludnionych pomieszczeniach, przywodzili na myśl 
nie tyle dziką zwierzynę w dżungli, co zwierzęta uwięzione w zoo. Doszedłem do wniosku, że 
miasto to nie betonowa dżungla, lecz ludzkie zoo i taki dałem tytuł drugiemu tomowi trylogii 
Naga małpa. 
W Ludzkim zoo przyjrzałem się bliżej agresywnym, seksualnym i rodzicielskim 
zachowaniom naszego gatunku w warunkach stresu i presji miejskiego życia. Co dzieje się, 
gdy plemię przechodzi w superplemię? Kiedy pozycja społeczna zmienia się w superpozycję? 
Co dzieje się z naszą seksualnością, opartą na rodzinie, gdy każdy osobnik otoczony jest 
tysiącami obcych? 
Skoro życie w miastach pełne jest napięć, dlaczego ludzie masowo do nich ciągną? 
Odpowiedź na to pytanie stanowi przyjemny element skądinąd dość przygnębiającego obrazu. 
Miasto bowiem, mimo wszelkich jego niedogodności, działa niczym gigantyczny ośrodek 
pobudzający, w którym kwitnie i rozwija się nasza niewyczerpana pomysłowość. 
Na zakończenie trylogii, w tomie zatytułowanym Zachowania intymne, zajmuję się 
związkami osobistymi w tym nowym środowisku. Jak nasza silnie seksualna i czuła natura 
reaguje na współczesne życie? Co straciliśmy, a co zyskaliśmy w stosunkach intymnych? 
Pod wieloma względami pozostaliśmy zdumiewająco wierni naszym biologicznym 
początkom. Nasze zaprogramowanie genetyczne okazało się elastyczne, lecz oporne na 
poważniejsze zmiany. Gdy nie możemy utrzymywać bezpośrednich związków miłosnych, 
pomysłowość podsuwa nam alternatywne rozwiązania, pozwalające nam przetrwać. Nasza 
inwencja jako gatunku pozwala nam korzystać z technicznych udogodnień i podniet 
współczesnego życia przy jednoczesnym podporządkowaniu się pierwotnym imperatywom. 
W tym tkwi tajemnica naszego niezwykłego sukcesu, a jeśli szczęście nam dopisze, 
nasza inteligencja pozwoli nam dalej stąpać po coraz ryzykowniejszej linie ewolucji. Mylą się 
ci, którzy mają wizję zrujnowanego i zatrutego świata przyszłości. Oglądają wiadomości, 
wzdragając się przed złem, które ludzkość może sobie wyrządzić i pomnażając je 
tysiąckrotnie tworzą ponury scenariusz. Zapominają jednak o dwóch rzeczach. Po pierwsze, 
agencje informują głównie o złych rzeczach, lecz na każdy akt przemocy czy zniszczenia 
przypada milion odruchów spokojnej życzliwości. W istocie, jesteśmy gatunkiem 
zdumiewająco spokojnym, biorąc pod uwagę liczbę ludności, tyle że rozpowszechnione, 
spokojne zachowania nie trafiają na pierwsze strony gazet. 
Po drugie, wyobrażając sobie przyszłość, pesymiści zazwyczaj nie biorą pod uwagę 
możliwości powstania nowych, rewolucyjnych wynalazków. Każde pokolenie było 
świadkiem zadziwiającego postępu technicznego i nie ma powodu przypuszczać, że nagle 
ulegnie on zatrzymaniu. Przeciwnie, prawie na pewno gwałtownie się zwiększy. Nie ma 
rzeczy niemożliwych. Wszystko, co tylko sobie wyobrazimy, prędzej czy później będziemy w 
stanie zrealizować. Lecz i wówczas, gdy komputery dużej mocy wydadzą się nam równie 
prymitywne co gliniane tabliczki, dalej będziemy "nagimi małpami", składającymi się z ciała 
i krwi. A nawet jeśli w nieubłaganym dążeniu do postępu zniszczymy wszystkich naszych 
bliskich zwierzęcych krewnych, pozostaniemy istotami biologicznymi, podlegającymi 
prawom biologii. 
A zatem moje przesłanie pozostaje niezmienne: jesteśmy członkami najbardziej 
niezwykłe go gatunku, jaki kiedykolwiek pojawił się na ziemi. Warto, byśmy zrozumieli 
naszą zwierzęcą naturę i zaakceptowali ją. 


DESMOND MORRIS
Oksford, 1994


WSTĘP

Na świecie żyją sto dziewięćdziesiąt trzy gatunki małp. Z nich sto dziewięćdziesiąt 
dwa to gatunki owłosione. Wyjątek stanowi naga małpa, która sama nadała sobie nazwę 
Homo sapiens. Ten niezwykły i nader udany gatunek poświęca mnóstwo czasu na 
analizowanie wzniosłych pobudek swego postępowania, jednocześnie starannie ignorując 
pobudki podstawowe. Naga małpa szczyci się tym, że ma największy mózg wśród wszystkich 
prymatów, ale stara się ukryć fakt, że jest również obdarzona największym penisem, i woli, 
wbrew prawdzie, przyznawać ten zaszczyt potężnemu gorylowi. Istoty tego gatunku są 
nadzwyczaj hałaśliwe, obdarzone wnikliwym i badawczym umysłem, toteż najwyższy już 
chyba czas, by zbadać podstawy ich zachowania się. 
Ponieważ jestem zoologiem, a naga małpa jest zwierzęciem, przeto nic nie chroni jej 
przed ostrzem mojego pióra; nie chcę dłużej uchylać się od "zapolowania" na nią, pod 
pozorem, że niektóre schematy jej zachowania się są zbyt skomplikowane i sugestywne. 
Usprawiedliwia mnie to, że Homo sapiens, choć stał się istotą wielce uczoną, pozostał 
przecież nagą małpą; choć przyswoił sobie nowe, wzniosłe pobudki postępowania, to jednak 
nie utracił żadnej z pobudek starych i przyziemnych. Często wprawia go to w zakłopotanie, 
ale trzeba pamiętać, że dawne odruchy tkwią w nim od milionów lat, natomiast nowe w 
najlepszym razie tylko od kilku tysięcy -i nie ma nadziei, by prędko wyzbył się genetycznej 
spuścizny całej swej minionej ewolucji. Byłby zwierzęciem o wiele mniej udręczonym i o 
wiele doskonalszym, gdyby tylko potrafił tej prawdzie spojrzeć śmiało w oczy. I, być może, 
w tym właśnie zoolog może mu przyjść z pomocą. 
Jedną z najdziwniejszych cech dawniejszych studiów poświęconych zachowaniu się 
nagiej małpy było to, że prawie zawsze pomijały one zjawiska pospolite. Aby poznać prawdę 
o naszej naturze, antropologowie udawali się do wszelkich możliwych -i najbardziej 
nieprawdopodobnych - zakątków świata, docierając do odległych oaz, gdzie zachowały się 
niedobitki nietypowych kultur, do których los się nie uśmiechnął. Potem wracali, przywożąc 
wstrząsające informacje o groteskowych obyczajach małżeńskich, dziwnych systemach 
pokrewieństwa lub osobliwych rytuałach zbadanych plemion, i korzystali z tego materiału 
tak, jak gdyby miał on zasadnicze znaczenie dla wyjaśnienia zachowania się naszego gatunku 
jako całości. Praca, jakiej dokonali ci badacze, była ogromnie interesująca i niezwykle cenna, 
gdyż pokazała, co się może zdarzyć, jeśli grupa nagich małp zboczy w ślepą uliczkę rozwoju 
kulturowego, i na ile wzorce naszego zachowania się mogą odbiec od normy, nie 
doprowadzając do całkowitego upadku społecznego. Natomiast nie dała nam nic, jeśli chodzi 
o poznanie typowego zachowania się typowych nagich małp. Wiedzę tę możemy uzyskać 
tylko wtedy, kiedy zbadamy wzorce zachowań wspólne dla wszystkich zwykłych, udanych 
uczestników wielkich kultur -reprezentantów głównego nurtu, którzy razem wzięci stanowią 
ogromną większość ludzkości. Z biologicznego punktu widzenia jest to jedyne zdrowe 
podejście. Polemizując z nim, antropolog starej daty wysunąłby argument, że grupy 
plemienne dysponujące prymitywną technologią są bliższe istoty człowieczeństwa niż 
przedstawiciele rozwiniętych cywilizacji. Otóż ośmielam się twierdzić, że tak nie jest. Żyjące 
dziś prymitywne grupy plemienne nie są pierwotne, lecz zdziwaczałe. Prawdziwie 
pierwotnych plemion nie ma od tysięcy lat. Naga małpa jest z natury gatunkiem pioniera, 
toteż każde społeczeństwo, które pozostało w tyle, w pewnym sensie zawiodło, "zeszło na 
manowce". Musiało mu się coś przydarzyć, co zatrzymało je w rozwoju, coś, co 
sparaliżowało naturalne tendencje gatunku do badania i ujarzmiania otaczającego świata. 
Możliwe, że to te właśnie cechy, które dawniejsi antropologowie studiowali w prymitywnych 
grupach plemiennych, stały się przeszkodą w ich rozwoju. Dlatego też niebezpiecznie jest 
przyjmować te informacje za podstawę ogólnego schematu naszego zachowania się jako 
gatunku. 
W przeciwieństwie do antropologów i etnografów, psychiatrzy i psychoanalitycy 
siedzieli w domu i skoncentrowali się na klinicznych badaniach przedstawicieli głównego 
nurtu rozwojowego ludzkości. Znakomita część materiału zebranego przez nich wcześniej, 
oparta na nie tak wątłych danych jak te, którymi operują antropologowie, posiada jednak 
również pewne niefortunne obciążenia. Ludzie, na podstawie badania których psychiatrzy i 
psychoanalitycy wysnuli swe wnioski, musieli -mimo przynależności do głównego nurtu 
rozwojowego -z konieczności odbiegać pod pewnymi względami od normy. Gdyby byli 
jednostkami zdrowymi, którym się w życiu powiodło, a zatem typowymi, to nie szukaliby 
pomocy psychiatrycznej i nie wnosili swego wkładu do zasobu informacji zgromadzonych 
przez psychiatrów. Rzecz jasna, nie chcę pomniejszać wartości tych badań. Umożliwiły nam 
one rzecz ogromnie ważną, a mianowicie poznanie, w jaki sposób wzorce naszych zachowań 
mogą ulec załamaniu. Mimo to sądzę, że jeśli podejmujemy próbę przedyskutowania 
podstawowej biologicznej natury naszego gatunku jako całości, to postąpilibyśmy 
nierozważnie, gdybyśmy położyli zbyt wielki nacisk na znaczenie wyników badań 
dawniejszej antropologii i psychiatrii. 
(powinienem jednak dodać, że zarówno w antropologii, jak i w psychiatrii sytuacja 
zmienia się szybko. Wielu nowoczesnych badaczy, reprezentujących obie te dziedziny, widzi 
ograniczenia dawniejszych badań i w coraz większym stopniu interesuje się typowymi, 
zdrowymi jednostkami. Jeden z nich dał temu ostatnio wyraz w następujących słowach: 
"Postawiliśmy całą sprawę na głowie. Do tej pory zajmowaliśmy się ludźmi nienormalnymi, a 
dopiero teraz -trochę poniewczasie -zaczynamy koncentrować się na ludziach normalnych"). 
Na zespół danych, które przytaczam, by poprzeć stanowisko, jakie prezentuję w 
niniejszej książce, składa się: po pierwsze -wiedza o naszej przeszłości, uzyskana dzięki 
badaniom paleontologów nad kopalnymi szczątkami naszych praprzodków, po drugie -wiedza 
o zachowaniu się zwierząt, którą zawdzięczamy szczegółowym obserwacjom 
przeprowadzonym przez etologów porównawczych na szerokim wachlarzu gatunków 
zwierzęcych, a w szczególności na naszych najbliższych krewnych -małpach 
człekokształtnych i zwierzokształtnych, oraz po trzecie -wiedza, którą można po prostu 
uzyskać dzięki bezpośredniej obserwacji najbardziej podstawowych i szeroko występujących 
wzorców zachowania się, jakie cechują udanych reprezentantów wielkich współczesnych 
kultur głównego nurtu rozwojowego nagiej małpy. 
Zbadanie podstaw zachowania się nagiej małpy jest zadaniem tak ogromnym, że 
wymaga daleko posuniętego uproszczenia. A uprościć je można, pomijając przede wszystkim 
całe bogactwo faktów związanych z właściwą nagiej małpie zdolnością do werbalizacji i z 
wytworzoną przez nią technologią, skupiając natomiast uwagę wyłącznie na tych aspektach 
naszego życia, które mają oczywiste odpowiedniki w życiu innych gatunków: na takich 
czynnościach, jak odżywianie się, zaloty, spanie, walka, parzenie się i troska o potomstwo. 
Jak reaguje naga małpa, kiedy staje wobec tych podstawowych problemów? Jak 
przedstawiają się jej reakcje w porównaniu z reakcjami innych małp? Pod jakimi względami 
jest ona gatunkiem wyjątkowym i w jakim związku pozostaje ta wyjątkowość ze specyficzną 
drogą jej ewolucji? 
Zdaję sobie sprawę, że zajmując się tymi problemami, mogę wielu ludzi dotknąć. 
Jedni nie będą chcieli zastanawiać się nad zwierzęcym aspektem swej osobowości, uważając, 
że poniżam nasz gatunek, rozpatrując go wyłącznie w kategoriach zoologicznych. Ludzi tych 
mogę tylko zapewnić, że nie leży to wcale w moich zamiarach. Innych rozgniewa ingerencja 
zoologa w ich specjalistyczne dziedziny. Sądzę jednak, że proponowany tu sposób patrzenia 
może mieć wielką wartość i, niezależnie od swych słabych stron, może rzucić nowe (i pod 
pewnymi względami nieoczekiwane) światło na skomplikowaną naturę naszego niezwykłego 
gatunku.


1. GENEZA

Na jednej z klatek w pewnym zoo widnieje tabliczka z napisem: "Zwierzę do 
niedawna nie znane nauce". Wewnątrz klatki znajduje się mała wiewiórka. Ma ona czarne 
stopy i pochodzi z Afryki. Na kontynencie tym nie spotkano uprzednio wiewiórki o czarnych 
stopach. Nic o niej nie wiemy, toteż nie ma ona jeszcze nazwy. 
Odkrycie takiej wiewiórki stawia zoologa przed szeregiem problemów. Co w sposobie 
jej życia ukształtowało ją w specyficzny sposób? Czym różni się ona od trzystu 
sześćdziesięciu sześciu innych, znanych już i opisanych, żyjących dziś gatunków wiewiórek? 
W pewnym momencie ewolucji grupy wiewiórek przodkowie tego zwierzęcia musieli w jakiś 
sposób oderwać się od reszty rodziny i dać początek niezależnej populacji. Co w ich 
środowisku umożliwiło wyodrębnienie się tej nowej formy życia? Początki nowego gatunku 
musiały być skromne: można przypuszczać, że grupa wiewiórek, żyjących na jakimś obszarze 
uległa nieznacznej zmianie, wskutek czego lepiej przystosowała się do panujących tam 
konkretnych warunków. Ale w tym stadium wiewiórki te były jeszcze w stanie krzyżować się 
ze swymi bliskimi krewniakami. Nowa forma miała w tym konkretnym rejonie nieznaczną 
przewagę nad innymi formami, nie była jednak niczym więcej jak tylko odmianą dawnego 
gatunku i w każdej chwili mogła zostać ponownie pochłonięta przez jego główny nurt 
rozwojowy.
Jeśli z biegiem czasu nowa odmiana wiewiórek dostosowywała się coraz lepiej do 
swego konkretnego środowiska, to w końcu musiała nadejść taka chwila, kiedy okazało się, 
że ze względu na ochronę przed możliwym "skażeniem" korzystne będzie odizolowanie się 
od swych sąsiadów. W tym stadium społeczne i seksualne zachowanie się nowej odmiany 
niewątpliwie uległo szczególnym modyfikacjom, czyniąc krzyżowanie się z innymi 
gatunkami wiewiórek rzeczą mało prawdopodobną, a w końcu niemożliwą. Zrazu mogła się 
zmienić ich budowa, umożliwiając im sprawniejsze zdobywanie pożywienia, później jednak 
również musiały ulec zmianie ich sposoby wabienia partnera lub partnerki, tak że zaczęły 
działać tylko na przedstawicieli nowej odmiany. Wreszcie wyłonił się nowy gatunek, odrębny 
i osobny, specyficzna forma życia, trzysta sześćdziesiąty siódmy rodzaj wiewiórek. 
Patrząc na nie zidentyfikowaną wiewiórkę biegającą w swej klatce w zoo, 
wszystkiego tego możemy się jedynie domyślać. Tylko jednej rzeczy możemy być pewni, a 
mianowicie, że czarny kolor futerka na jej stopach wskazuje, iż mamy do czynienia z nową 
formą. Ale jest to jedynie symptom, podobnie jak symptomem jest wysypka na skórze 
pacjenta, z której lekarz wnioskuje o chorobie. Aby rzeczywiście poznać ten nowy gatunek, 
musimy potraktować ów symptom tylko jako punkt wyjścia do dalszych poszukiwań, jako 
wskazówkę, że w ogóle warto badać dalej. Moglibyśmy wprawdzie starać się odgadnąć 
historię tego zwierzątka, ale dowodziłoby to jedynie naszej zarozumiałości i byłoby 
niebezpieczne. Dlatego z całą pokorą zaczniemy od nadania mu prostej i oczywistej nazwy: 
nazwiemy je czarnostopą wiewiórką afrykańską. Teraz powinniśmy obserwować i notować 
każdy aspekt jej zachowania się i budowy oraz zarejestrować wszelkie różnice, jakie dzielą ją 
od innych wiewiórek, a także podobieństwa, które ją z nimi łączą. Dopiero wtedy, krok po 
kroku, będziemy w stanie zrekonstruować jej historię. 
Badając czarnostopą wiewiórkę znajdujemy się w tym szczęśliwym położeniu, że 
sami nią nie jesteśmy; fakt ten narzuca nam postawę pełną pokory, która tak bardzo przystoi 
badaniom prawdziwie naukowym. Jakże inaczej, jak przygnębiająco inaczej przedstawia się 
sprawa, kiedy podejmujemy badanie zwierzęcia ludzkiego! Nawet zoologowi, 
przyzwyczajonemu do nazywania zwierzęcia -zwierzęciem, z trudem przychodzi wyzbyć się 
arogancji wynikającej z subiektywnego zaangażowania. Arogancję tę postaramy się tu w 
pewnym stopniu przemóc, z rozmysłem i dość nieśmiało traktując istotę ludzką tak, jak gdyby 
była innym gatunkiem, dziwną formą życia, którą znajdujemy na stole sekcyjnym, oczekującą 
analizy. Od czego jednak powinniśmy zacząć? 
Podobnie jak w przypadku nowej odmiany wiewiórki, możemy zacząć od porównania 
człowieka z innymi gatunkami, które wydają się z nim najbliżej spokrewnione. Wnioskując z 
budowy jego zębów, rąk, oczu i różnych innych cech anatomicznych, jest on oczywiście 
jakimś rodzajem prymata, ale jest to rodzaj nader osobliwy. Jak wielka jest ta osobliwość, 
staje się jasne, kiedy rozłożywszy w jednym szeregu skóry przedstawicieli stu 
dziewięćdziesięciu dwóch żyjących gatunków małp, usiłujemy znaleźć wśród nich 
odpowiednie miejsce dla skóry ludzkiej. Niestety, nie pasuje ona nigdzie. Wreszcie zmuszeni 
jesteśmy umieścić ją na jednym z końców szeregu, tuż obok skór bezogonowych wielkich 
małp, takich jak szympans i goryl. Ale i tu jej odrębność natrętnie rzuca się w oczy. Ma za 
długie nogi, za krótkie ręce i dziwnie zbudowane stopy. Jest jasne, że ten gatunek prymatów 
rozwinął szczególnego rodzaju sposób poruszania się, który przekształcił jego zasadniczą 
formę. Naszą uwagę przyciąga jeszcze jedna cecha: oto praktycznie cała skóra jest naga. Poza 
rzucającymi się w oczy kępami włosów na głowie, pod pachami i wokół genitaliów, skóra na 
całej powierzchni ciała jest odsłonięta. W zestawieniu z innymi gatunkami prymatów stanowi 
to kontrast niezwykły. Wprawdzie niektóre gatunki małp mają na tułowiu, twarzy lub piersi 
małe partie nieowłosionej skóry, jednakże u żadnego spośród pozostałych stu 
dziewięćdziesięciu dwóch gatunków małp nie spotykamy nic, co choć trochę przypominałoby 
nagość człowieka. W tym punkcie, nie badając już dalej, możemy słusznie nazwać ten nowy 
gatunek "nagą małpą". Jest to prosta, opisowa nazwa, która opiera się na równie prostej 
obserwacji i nie wymaga przyjęcia żadnych szczególnych założeń. Być może, ułatwi nam ona 
zachowanie poczucia proporcji i obiektywizmu. 
Patrząc na ten dziwny okaz i zastanawiając się nad znaczeniem jego 
charakterystycznych cech, zoolog musi teraz zacząć szukać przykładów podobnych. Gdzie 
jeszcze nagość jest cechą opłacalną? Zbadanie innych prymatów nic tu nam nie pomoże, 
trzeba poszukać odpowiedzi wśród innych ssaków. Szybki przegląd całego wachlarza 
żyjących ssaków przekona nas, że są one niezwykle przywiązane do swego ochronnego futra i 
że jedynie nieliczne spośród 4233 istniejących gatunków uważały za stosowne wyrzec się go. 
W przeciwieństwie do swych przodków -gadów, ssaki uzyskały wielce korzystną pod 
względem fizjologicznym zdolność utrzymywania stałej, wysokiej temperatury ciała. 
Dzięki temu delikatne mechanizmy procesów zachodzących w organizmie zawsze są 
w gotowości do najwyższych osiągnięć. Tak cennej cechy nie można narazić na szwank ani 
łatwo się wyrzec. Regulowanie temperatury ma żywotne znaczenie, a posiadanie grubego, 
służącego za izolator płaszcza włosów odgrywa, oczywiście, podstawową rolę w 
zapobieganiu utracie ciepła. Sierść może także zapobiegać przegrzaniu i uszkodzeniu skóry, 
kiedy zwierzę zostaje wystawione na bezpośrednie działanie promieni słonecznych. Jeśli więc 
ssak pozbywa się włosów, to muszą istnieć po temu nader ważne powody. Poza nielicznymi 
wyjątkami ssaki podjęły ten drastyczny krok dopiero wtedy, kiedy całkowicie zmieniły swe 
środowisko. Fruwające ssaki -nietoperze -musiały obnażyć swe skrzydła, ale poza tym 
zachowały sierść, toteż nie da się uznać ich za gatunek nagi. Niektóre ssaki ryjące -jak np. 
nagie ślepce, mrównik i pancernik -zredukowały swe uwłosienie. Ssaki wodne, takie jak 
wieloryby, delfiny, morświny, diugonie, manaty i hipopotamy, utraciły sierść w toku procesu, 
który nadał opływowy kształt ich ciałom. Ale wszystkie bardziej typowe ssaki lądowe, 
prowadzące zarówno naziemny, jak i nadrzewny tryb życia, z zasady odmaczają się obfitym 
owłosieniem. Pomijając niezwykle ciężkie olbrzymy, takie jak nosorożce i słonie, które 
problemy ogrzewania i chłodzenia ciała rozwiązują w sobie tylko właściwy sposób, naga 
małpa wyróżnia się swą nagością spośród tysięcy gatunków ssaków lądowych, pokrytych 
włochatą, kudłatą lub puszystą sierścią. 
W tym punkcie zoolog musi dojść do wniosku, że albo ma do czynienia ze ssakiem 
ryjącym lub wodnym, albo też, że w rozwoju nagiej małpy zaszło coś niezwykłego i bez 
precedensu. Zanim więc wyruszymy w teren i podejmiemy obserwację tego zwierzęcia w 
jego obecnej formie, najpierw musimy cofnąć się w przeszłość i możliwie najdokładniej 
zbadać jego bezpośrednich przodków. Poddając badaniu szczątki kopalne, jak również 
najbliższych żyjących krewniaków nagiej małpy, uda się nam -być może -wyrobić sobie 
pewne wyobrażenie o tym, co spowodowało powstanie tego nowego typu prymatów i jego 
oderwanie się od wspólnego pnia. 
Przedstawienie wszystkich świadectw i dowodów, które starannie zebrano w ciągu 
ubiegłego stulecia, zajęłoby nam zbyt wiele czasu. Dlatego też stwierdzimy tylko, że zadanie 
to zostało wypełnione, i po prostu podsumujemy wnioski, jakie stąd wynikają, łącząc dane, 
uzyskane dzięki wysiłkowi łowców znalezisk kopalnych -paleontologów, z faktami 
zebranymi przez cierpliwych obserwatorów małp -etologów. 
Grupa prymatów, do których należy także nasza naga małpa, wyłoniła się z 
pierwotnego pnia owadożernych. Te wczesne ssaki -małe, nie odgrywające większej roli 
stworzenia -biegały po lasach w poszukiwaniu schronienia w czasach, kiedy gady 
sprawowały najwyższe zwierzchnictwo nad światem zwierzęcym. Osiemdziesiąt do 
pięćdziesięciu milionów lat temu, po wyginięciu wielkich gadów, te małe owadojady zaczęły 
zapuszczać się na nowe tereny, gdzie rozmnożyły się, przybierając zarazem wiele nowych i 
dziwnych kształtów. Niektóre z nich stały się roślinożercami i zaczęły ryć ziemię w 
poszukiwaniu bezpiecznej kryjówki lub też uzyskały długie, szczudłowate nogi, które 
ułatwiały ucieczkę przed wrogami. Inne stały się drapieżnikami uzbrojonymi w długie pazury 
i ostre zęby. Jakkolwiek wielkie gady abdykowały już i zeszły ze sceny, stepy i sawanny 
ponownie zamieniły się w pole bitwy. 
Tymczasem małe ssaki w dalszym ciągu szukały bezpiecznych kryjówek w podszyciu 
lasu. Ale i one uległy ewolucji. Wczesne ssaki owadożerne zaczęły poszerzać swą dietę, 
pokonując stopniowo trudności związane z trawieniem owoców, orzechów, jagód, pączków i 
liści. W miarę tego jak przeobrażały się tą drogą w najniższą formę prymatów, ich wzrok 
zdecydowanie się poprawiał, oczy przesunęły się ku przodowi głowy, a przednie łapy zaczęły 
służyć do chwytania pożywienia. Mając oczy ukazujące trójwymiarowy obraz świata, 
chwytne kończyny i zwiększający się stopniowo mózg, powoli zdobywały dominującą 
pozycję w swym leśnym świecie. 
Ewolucja tych pramałp ku małpom właściwym rozpoczęła się mniej więcej 
dwadzieścia pięć do trzydziestu pięciu milionów lat temu. U pramałp wykształciły się długie 
ogony, pomocne w utrzymywaniu równowagi, a ciężar ich ciał poważnie wzrósł. Część z nich 
weszła już na drogę wiodącą do wyłącznej roślinożerności, większość jednak w dalszym 
ciągu zachowywała urozmaiconą dietę mieszaną. Z biegiem czasu powiększyły się rozmiary i 
waga niektórych z nich. Zamiast biegać i skakać, zaczęły uprawiać brachiację, tzn. przesuwać 
się wśród gałęzi w pozycji wiszącej, kołysząc się na wyciągniętych nad głową rękach. Ich 
ogony stały się przeżytkiem. Choć zwiększone rozmiary pramałp odebrały im zwinność przy 
poruszaniu się na drzewach, za to jednak dodawały im pewności siebie w czasie krótkich 
wypadów na ziemię. 
Mimo to, nawet w tym stadium -stadium antropoida -wiele przemawiało za tym, żeby 
dalej pozostawać w "lesie Edenu" z jego wspaniałymi wygodami i łatwością zdobywania 
pożywienia. Tylko jakieś drastyczne zmiany w środowisku życiowym mogłyby je wypędzić 
na otwarte równiny. Jednakże w przeciwieństwie do wczesnych ssaków zdobywających coraz 
to nowe środowiska -małpy wyspecjalizowały się wyłącznie w życiu w lesie. Potrzeba było 
milionów lat rozwoju, aby powstać mogła ta leśna arystokracja, toteż gdyby pramałpy 
opuściły teraz swą siedzibę, musiałyby podjąć współzawodnictwo z prowadzącymi naziemny 
tryb życia ssakami roślinożernymi i drapieżnymi, które tymczasem zdążyły już daleko zajść w 
rozwoju ewolucyjnym. Tak więc pramałpy pozostały w swym leśnym raju, żując owoce i w 
spokoju dbając o własne sprawy. 
Trzeba podkreślić, że ten trend w rozwoju małp bezogonowych z jakichś przyczyn 
zaznaczył się tylko w Starym Świecie. Małpy ogoniaste, wyspecjalizowane zwierzęta 
nadrzewne, wyłoniły się w procesie ewolucji zarówno w Starym, jak i N owym Świecie, ale 
amerykańska gałąź prymatów nigdy nie osiągnęła szczebla antropoidów. Natomiast w Starym 
Świecie praantropoidy rozprzestrzeniły się na ogromnych obszarach leśnych sięgających od 
zachodniej Afryki po południowo-wschodnią Azję. Dziś pozostałościami tej linii rozwojowej 
są afrykańskie szympansy i goryle oraz azjatyckie gibony i orangutany. Między tymi dwoma 
krańcami Starego Świata nie ma już dziś owłosionych antropoidów. Bujne lasy zniknęły. 
Co stało się z tymi dawnymi antropoidami? Wiemy, że warunki klimatyczne przestały 
im sprzyjać i że mniej więcej piętnaście milionów lat temu rozmiary ich leśnych ostoi 
poważnie zmalały. Pramałpy stanęły przed alternatywą: albo kurczowo trzymać się resztek 
swych starych leśnych siedzib, albo -niemal w biblijnym sensie -pogodzić się z wypędzeniem 
z raju. Przodkowie szympansów, goryli, gibonów i orangutanów pozostali w swych dawnych 
siedzibach i od tej pory ich liczba stopniowo malała. Natomiast przodkowie innego dziś 
żyjącego antropoida, tj. nagiej małpy, wybrali nową drogę, porzucili lasy i podjęli 
współzawodnictwo z dobrze już zaadaptowanymi ssakami naziemnymi. Było to 
przedsięwzięcie ryzykowne, ale jak się okazało -opłacalne. 
Począwszy od tego momentu historia sukcesu nagiej małpy jest dobrze znana, ale 
przyda nam się krótkie jej streszczenie, jeśli bowiem mamy dojść do obiektywnego 
zrozumienia dzisiejszego zachowania się tego gatunku, powinniśmy pamiętać, jak potoczyły 
się dalej jego losy. 
W nowym środowisku nasi przodkowie stanęli wobec ponurych perspektyw. Musieli 
stać się albo drapieżcami sprawniejszymi od dawnych drapieżców, albo roślinożercami 
lepszymi od dawnych ssaków roślinożernych. Dziś wiemy, że w pewnym sensie powiodło się 
im na obu frontach, ale rolnictwo liczy sobie zaledwie kilka tysięcy lat, a tu chodzi o lat 
miliony. Nasi przodkowie nie byli zdolni do wyspecjalizowanej eksploatacji zasobów 
roślinnych na otwartych przestrzeniach, eksploatację taką umożliwił dopiero rozwój 
nowoczesnych metod agrotechnicznych w naszych czasach. Nie mieli też systemu 
trawiennego, potrzebnego trawożercom. Wprawdzie dietę leśną, złożoną z leśnych owoców i 
orzechów, można było przekształcić w dietę stepową, złożoną z korzeni i bulw, ale tylko za 
cenę znacznego jej zubożenia. W lesie wystarczyło sięgnąć ręką, by zerwać z gałęzi soczysty, 
dojrzały owoc; teraz roślinożerna małpa naziemna była zmuszona z wielkim wysiłkiem 
grzebać i dłubać w twardej ziemi, by znaleźć cenne pożywienie. 
Jednakże jej dawna dieta nie składała się wyłącznie z owoców i orzechów. 
Niewątpliwie duże znaczenie miało dla niej także białko zwierzęce. W końcu naga małpa 
wywodziła się wszak z podstawowego pnia istot owadożernych, a jej dawna leśna ojczyzna 
zawsze obfitowała w owady. W jej jadłospisie figurowały soczyste pluskwiaki, jaja, młode 
bezradne pisklęta wybierane z gniazd, nadrzewne żaby i małe gady, a co więcej, przyswojenie 
tego pokarmu nie przedstawiało większego problemu dla jej niezbyt wyspecjalizowanego 
systemu trawiennego. Na ziemi tego rodzaju pożywienia bynajmniej nie brakowało, toteż nic 
nie mogło jej teraz przeszkodzić w rozbudowaniu tej części jadłospisu. Zrazu naga małpa nie 
mogła się mierzyć z zawodowymi mordercami ze świata drapieżców. Nawet mała mangusta, 
nie mówiąc już o dużym kocie, mogła ubiec ją w łowach. Ale wszelkiego rodzaju młode 
zwierzęta, bezradne lub chore, były łatwo dostępne, toteż pierwszy krok na drodze do 
mięsożerności przyszedł bez trudu. Naprawdę wielka zwierzyna łowna miała jednak długie 
szczudłowate nogi i przy lada okazji rzucała się z ogromną szybkością do ucieczki. Zwierzęta 
kopytne, o ciałach naładowanych pożywnym białkiem, były dla nagiej małpy niedostępne. 
W ten sposób dotarliśmy do okresu obejmującego ostatni milion lat dziejów przodków 
nagiej małpy. Okres ten obfitował w liczne wstrząsy i dramatyczne wydarzenia. Trzeba 
pamiętać, że wydarzenia te rozgrywały się równocześnie. Albowiem kiedy mówimy o tych 
dziejach, to aż nadto często każdy rozdział traktuje się z osobna, tak że powstaje mylne 
wrażenie, jakoby jeden wielki krok naprzód prowadził do następnego. Przodkowie małp 
naziemnych mieli już duże i sprawnie działające mózgi. Mieli także dobry wzrok i chwytne 
ręce. Jako prymaty zaś musieli posiadać pewną formę organizacji społecznej. Wskutek 
rosnącego nacisku na rozwijanie sprawności w zdobywaniu żeru pramałpy zaczęły ulegać 
istotnym zmianom. Przede wszystkim przybrały bardziej wyprostowaną postawę, dzięki 
czemu mogły lepiej i szybciej biegać. Ich silne ręce, uwolnione od pomocniczych funkcji, 
jakie spełniały przy chodzeniu, mogły teraz posługiwać się każdą bronią. Budowa ich 
mózgów stała się bardziej skomplikowana, umożliwiając lepsze rozeznanie w świecie i 
podejmowanie szybszych decyzji. Zmiany te nie następowały jedna po drugiej w jakiejś 
ustalonej kolejności, lecz pojawiły się w tym samym czasie, drobnym zmianom ulegała 
najpierw jedna cecha, potem zaś inna, a każda z nich pobudzała następną. Tak oto rodziła się 
małpa-łowca, małpa-drapieżca. 
Można by dowodzić, że ewolucja nie powinna była robić tak drastycznego kroku, a 
raczej rozwinąć bardziej typowy rodzaj drapieżcy przypominającego kota lub psa -rodzaj 
kota-małpy czy psa-małpy. Wystarczyłoby w tym celu po prostu powiększenie małpich 
zębów i pazurów, które przekształciłyby się w okrutną broń: kły i szpony. Jednakże taki obrót 
rzeczy zmusiłby pramałpę naziemną do bezpośredniej rywalizacji z już żyjącymi, wysoko 
wyspecjalizowanymi drapieżnymi kotami i psami. Byłoby to równoznaczne z 
rywalizowaniem z nimi na ich warunkach, co dla prymatów, o których mowa, niewątpliwie 
skończyłoby się katastrofą. (Być może zresztą próba taka została podjęta, wszakże skończyła 
się tak zupełnym fiaskiem, że nie pozostały po niej żadne ślady). Zamiast tego ewolucja 
zdecydowała się na całkowicie nowe rozwiązanie, wyposażając nagą małpę w broń sztuczną; 
jak się okazało, było to rozwiązanie szczęśliwe. 
Następny krok stanowiło przejście od posługiwania się narzędziami do ich 
wytwarzania, idące w parze z ulepszeniem technik łowieckich zarówno w sensie 
udoskonalenia broni, jak i w sensie rozwoju współpracy społecznej. Małpy drapieżne 
polowały w stadach, a wraz z ulepszeniem stosowanych przez nie sposobów zabijania 
rozwijały się także nowe formy organizacji społecznej. Wilki polują wprawdzie także 
stadami, ale drapieżna małpa miała już mózg o wiele sprawniejszy od wilka i umiała się nim 
posłużyć do rozwiązywania takich problemów jak porozumienie i współpraca wewnątrz 
grupy. To zaś stworzyło możliwość dokonywania coraz bardziej skomplikowanych 
manewrów. Rozwój mózgu ruszył pełną parą. 
W zasadzie grupę łowców stanowiły tylko samce. Samice były zbyt zajęte 
wychowywaniem potomstwa, aby mogły odgrywać większą rolę w ściganiu i chwytaniu 
zdobyczy. Wraz z komplikowaniem się techniki łowów i przedłużaniem się wypraw 
łowieckich, dla drapieżnej małpy stało się istotnym porzucenie koczowniczego trybu życia jej 
przodków. Koniecznością stało się posiadanie domu jako bazy, to jest miejsca, dokąd można 
było wrócić z łupem i gdzie samice i młode czekały na podział żeru. Krok ten, jak zobaczymy 
w dalszych rozdziałach, wywarł głęboki wpływ na wiele aspektów zachowania się nawet 
najbardziej wyrafinowanych spośród dziś żyjących nagich małp. 
W ten sposób małpa drapieżna stała się zwierzęciem terytorialnym. Fakt ten oddziałał 
na całą jej strukturę seksualną, rodzinną i społeczną. Jej dawny wędrowny tryb życia, 
związany ze zrywaniem owoców, szybko zanikał. Dopiero teraz rzeczywiście opuściła ona 
swój "las Edenu", stając się małpą obarczoną wieloma obowiązkami. Zaczęła się troszczyć o 
prehistoryczne odpowiedniki pralek i lodówek i starać o zapewnienie sobie domowych 
wygód: ognisk, zapasów żywności i sztucznego schronienia. Tu jednak musimy przerwać 
nasz wywód, albowiem opuszczamy już dziedzinę biologii i wkraczamy w sferę kultury. 
Biologiczną podstawę tych wielkich postępów stanowił rozwój odpowiednio wielkiego i 
skomplikowanego mózgu, ale konkretny kształt, jaki postępy te przybrały, nie podlegał już 
wyłącznie prawom genetyki. Małpa leśna, która przekształciła się w małpę naziemną, by stać 
się z kolei małpą drapieżną i małpą terytorialną, osiągnęła w końcu poziom małpy kreującej 
kulturę i na tym musimy się na razie zatrzymać. 
Warto w tym miejscu raz jeszcze przypomnieć, że w niniejszej książce nie zajmujemy 
się późniejszym ogromnym i dramatycznym rozwojem kultury, który w ciągu zaledwie pół 
miliona lat poprowadził nagą małpę od wynalezienia ognia do budowy pojazdów 
kosmicznych, z czego jest ona dziś tak bardzo dumna. Jest to pasjonująca historia, ale kryje w 
sobie groźbę, iż oszołomiona nią naga małpa zapomni, że mim o swych wspaniałych 
osiągnięć jest wciąż jeszcze pod wieloma względami prymatem. ("Małpa -małpą pozostanie, 
a hultaj -hultajem, choćbyś ich ozdobił złotem, ubrał w gronostaje"). Nawet małpa 
podbijająca kosmos musi oddawać mocz. 
Tylko wnikliwe i beznamiętne spojrzenie na naszą genezę, a także zbadanie 
biologicznych aspektów naszego współczesnego zachowania się jako gatunku pozwolą w 
sposób naprawdę wyważony i obiektywny zrozumieć całą niezwykłość naszej egzystencji. 
Jeśli zaakceptujemy przedstawiony tu zarys naszej ewolucji, to jeden fakt rzuca się od 
razu w oczy: mianowicie, że wyodrębniliśmy się od reszty naczelnych jako prymaty 
drapieżne. Pod tym względem jesteśmy wśród wszystkich żyjących naczelnych gatunkiem 
wyjątkowym, ale przemiany tego rodzaju zdarzały się także w innych grupach zwierzęcych. I 
tak np. panda wielka jest doskonałym przykładem procesu odwrotnego. Podczas gdy my 
jesteśmy istotami roślinożernymi, które stały się mięsożerne, panda jest zwierzęciem 
mięsożernym, które stało się roślinożerne, i podobnie jak my jest istotą pod wieloma 
względami nie zwykłą i wyjątkową. Chodzi o to, że tego rodzaju przewrót w trybie życia 
przyczynia się do powstania zwierzęcia o dwoistej osobowości. Kiedy tylko przekroczy ono 
pewną ściśle określoną granicę, z wielką energią podejmuje nową rolę, jaka przypadła mu w 
ewolucji, jakkolwiek w dalszym ciągu zachowuje wiele ze swych dawnych właściwości. 
Przyswajając sobie pospiesznie nowe cechy, nie ma dość czasu na to, by pozbyć się zarazem 
wszystkich dawnych. Kiedy dawne ryby po raz pierwszy wydostały się na suchy ląd, 
rozwijały szybko nowe, lądowe przystosowania, zachowując jednocześnie w dalszym ciągu 
stare właściwości z okresu, gdy żyły w wodzie. Potrzeba milionów lat, żeby udoskonalić jakiś 
całkowicie nowy rodzaj zwierzęcia, a jego pionierskie formy to zazwyczaj nader dziwaczne 
mozaiki. Naga małpa jest właśnie taką mozaiką. Budowa jej ciała i tryb jej życia były 
przystosowane do środowiska leśnego, kiedy nagle (nagłe -w kategoriach czasu, jakiego 
potrzebuje ewolucja) dostała się w świat, w którym mogła przeżyć tylko pod warunkiem, że 
będzie prowadziła życie mądrego wilka, w dodatku wywijającego maczugą. Musimy teraz 
dokładnie zbadać, w jaki sposób fakt ten wpłynął nie tylko na jej ciało, lecz także -i w 
szczególności -na jej zachowanie się, jak również -w jaki sposób to dziedzictwo wpływa na 
nas w chwili obecnej. 
Jedną z metod tego rodzaju badań jest porównanie budowy i trybu życia jakiejś 
"czystej" formy owocożernego prymata z "czystą" formą jakiegoś zwierzęcia mięsożernego. 
Kiedy tylko wyjaśnimy sobie istotne różnice między ich sposobami odżywiania się, będziemy 
mogli ponownie przeanalizować sytuację nagiej małpy, aby stwierdzić, w jaki sposób ta 
mieszanina cech się wytworzyła. 
Do najjaśniejszych gwiazd w plejadzie mięsożernych należą, z jednej strony, dzikie 
psy -likaony i wilki, z drugiej zaś -wielkie koty, takie jak lwy, tygrysy i lamparty. Dysponują 
one wspaniałymi, wydoskonalonymi do perfekcji narządami zmysłów. Mają czuły słuch, a 
nastawiając uszy w różne strony, mogą chwytać najcichsze nawet szmery czy parsknięcia. Ich 
oczy, choć słabo przekazują statyczne szczegóły i kolory, są niewiarygodnie wrażliwe na 
najmniejsze poruszenie. Zmysł węchu mają tak wydoskonalony, że tylko z trudem potrafimy 
pojąć, w jakim żyją "krajobrazie zapachów". Nie tylko potrafią wykryć z bezbłędną precyzją 
każdy indywidualny zapach, ale są również w stanie wyłowić ze złożonej woni odrębne jej 
składniki. Doświadczenia, przeprowadzone w 1953 r. z psami, wykazały, że ich węch jest od 
miliona do miliarda razy dokładniejszy od naszego. Wprawdzie po jakimś czasie 
zdumiewające wyniki tych badań podano w wątpliwość, a późniejsze, dokładniejsze próby nie 
były w stanie ich potwierdzić, jednakże według nawet najostrożniejszych ocen węch psa jest 
około stu razy czulszy od naszego. 
To pierwszorzędne wyposażenie zmysłowe dzikich psów i wielkich kotów uzupełnia 
wspaniała, atletyczna budowa ich ciał. Koty wyspecjalizowały się jako sprinterzy, szybcy jak 
błyskawica, psy zaś jako biegacze długodystansowi o ogromnej wytrzymałości. W walce 
dysponują one potężnymi szczękami, ostrymi i morderczymi zębami, a jeśli chodzi o wielkie 
koty -także niezwykle muskularnymi przednimi łapami, uzbrojonymi w wielkie, ostre jak 
sztylet pazury. 
Dla tych zwierząt zabijanie stało się celem samym w sobie, aktem wieńczącym walkę. 
Wprawdzie rzadko zabijają one bez określonego powodu, ale podawanie świeżego mięsa 
oswojonym przedstawicielom tych mięsożerców bynajmniej nie wyczerpuje ich potrzeby 
polowania. Każda gonitwa za kijem, jaki pan rzuca swemu psu na spacerze, zaspokaja 
właściwą temu zwierzęciu potrzebę polowania, której nie potrafi stłumić żadna ilość 
puszkowanego pokarmu dla psów. Nawet najbardziej nażarty domowy kot domaga się prawa 
do nocnych łowów i ma od czasu do czasu ochotę zaczaić się na niefrasobliwego ptaszka. 
Układ trawienny tych drapieżców jest przystosowany do znoszenia stosunkowo 
długich okresów głodu, przeplatanych obfitymi posiłkami. (Np. wilk może pożreć w ramach 
jednego posiłku pokarm o wadze wynoszącej 1/5 wagi jego ciała; odpowiadałoby to 
jednorazowemu spożyciu przez kogoś z nas steku ważącego 12 do 15 kg). Ich pokarm ma 
wysoką wartość odżywczą i spożywany jest prawie w całości, jednakże odchody są silnie 
cuchnące, a defekacja przebiega według specyficznych wzorów. W niektórych przypadkach 
odchody zostają zakopane, a miejsce, gdzie je złożono, starannie przysłonięte. W innych 
przypadkach akt defekacji odbywa się zawsze w znacznej odległości od siedliska zwierzęcia. 
Jeśli młode zanieczyszczą norę, matka zżera odchody i w ten sposób kryjówka utrzymywana 
jest w czystości. 
Zwierzęta te znają prostą formę przechowywania żywności. Ciała zwierzyny, lub ich 
części, bywają zakopywane (zwyczaj psów i niektórych kotów), a mogą też być chowane w 
"spiżarni" na drzewie (np. u lampartów). Okresy intensywnego wysiłku związanego z 
polowaniem i zabijaniem przeplatają się z okresami wielkiego lenistwa i odpoczynku. 
Okrutna broń, jaką są zęby i pazury, tak nieodzowne do zabicia ofiary, stanowi potencjalną 
groźbę także dla życia innych osobników tego samego gatunku, we wszelkich pomniejszych 
sporach i rywalizacjach. Jeśli dwa wilki lub dwa lwy poróżnią się z sobą, to wskutek tego, że 
oba dysponują tak wspaniałą bronią, walka między nimi mogłaby z łatwością doprowadzić w 
ciągu kilku sekund do okaleczenia lub śmierci. Ponieważ mogłoby to poważnie zagrozić 
przetrwaniu gatunku, przeto w toku długotrwałej ewolucji, która dała tym zwierzętom 
zabójczą broń, służącą do uśmiercania ofiar, rozwinęły one równocześnie potężne 
zahamowania w odniesieniu do używania swej broni przeciwko reprezentantom własnego 
gatunku. Zahamowania te mają, jak się zdaje, określoną podstawę genetyczną, toteż 
zwierzęta, o których mówimy, nie muszą się ich uczyć. W toku ewolucji wykształciły się 
szczególnego rodzaju postawy wyrażające uległość, które automatycznie uspokajają silniejsze 
zwierzę i powstrzymują jego atak. Zdolność dawania tego rodzaju sygnałów stanowi istotny 
element stylu życia zwierząt "czysto" mięsożernych. 
Sposoby polowania różnią się w zależności od gatunku. Pantera podkrada się 
samotnie, po czym w ostatniej chwili następuje błyskawiczny skok na upatrzony cel. Gepard 
najpierw ostrożnie tropi zdobycz i dopiero za uciekającą rzuca się w desperacką pogoń. Lwy 
polują zazwyczaj grupowo: jeden nagania ogarniętą paniką ofiarę w kierunku pozostałych, 
które czekają na nią w ukryciu. W przypadku gromady wilków może to być manewr 
okrążający, po którym następuje zespołowe zabicie ofiary; w przypadku gromady 
afrykańskich likaonów z reguły jest to zaciekły pościg, którego uczestnicy kolejno atakują 
uciekającą ofiarę, dopóki nie osłabnie wskutek upływu krwi. 
Ostatnie badania przeprowadzone w Afryce wykazały, że cętkowana hiena jest 
również groźnym grupowo polującym drapieżcą, a nie, jak zawsze sądzono, przede 
wszystkim padlinożercą. Błąd ten popełniano dlatego, że hieny zbierają się w gromady tylko 
nocą, a pewną dozę padlinożerstwa obserwowano u nich zawsze w porze dziennej. Z 
zapadnięciem zmierzchu hiena staje się bezlitosnym mordercą, działającym równie 
skutecznie, jak likaon za dnia. Hieny polują w gromadach liczących do trzydziestu 
osobników. Z łatwością przeganiają ścigane przez siebie zebry lub antylopy, te bowiem nie 
odważają się w ciemności biec tak szybko jak w ciągu dnia, i zaczynają szarpać za nogi 
ofiarę, aż okaleczona, odłączy się od uciekającego stada. Wtedy wszystkie rzucają się na nią, 
wydzierając kawałki ciała, dopóki zwierzę nie padnie martwe. Hieny zamieszkują wspólne 
legowiska. Grupa lub "klan" hien zajmujący taką bazę może liczyć od dziesięciu do stu 
osobników. Samice nie opuszczają rejonu bazy, natomiast samce są bardziej ruchliwe i 
zapuszczają się w odległe rejony. Jeśli w trakcie tego hieny zawędrują na terytorium obcego 
klanu, to z reguły zostają zaatakowane przezeń, ale wśród zwierząt należących do tego 
samego klanu agresja zdarza się bardzo rzadko. 
Wiadomo, że niektóre gatunki drapieżców praktykują zwyczaj dzielenia się zdobyczą. 
Oczywiście, po uśmierceniu dużej zwierzyny mięsa starcza dla całego zespołu łowców i nie 
muszą oni walczyć między sobą o łup, ale w pewnych przypadkach dzielenie się pokarmem 
sięga dalej. Np. afrykańskie likaony po skończonym polowaniu zwracają połknięty pokarm i 
w ten sposób karmią się nawzajem. Czasami praktyka ta przybierała takie rozmiary, że o 
psach tych mówiono, iż mają "wspólny żołądek". 
Zwierzęta mięsożerne zadają sobie wiele trudu, żeby dostarczyć pokarm swemu 
rosnącemu potomstwu. Lwice polują i mięso przynoszą do nory lub też połykają duże jego 
kawały, a następnie zwracają je, karmiąc w ten sposób swoje młode. Zauważono, że niekiedy 
robią to również Samice, ale jak się zdaje, nie jest to praktyka powszechna. Z drugiej strony 
wiadomo, że wilki samce wędrują nieraz nawet kilkanaście kilometrów, żeby zdobyć 
pożywienie zarówno dla samicy, jak i dla wilcząt. Małym przynoszą duże, pokryte mięsem 
kości do ogryzania, ale często także, zabiwszy i rozszarpawszy jakieś zwierzę, połykają 
kawały mięsa, a następnie zwracają je po powrocie do legowiska.
Tak oto wyglądają niektóre cechy wyspecjalizowanych drapieżców, związane z ich 
łowieckim trybem życia. Porównajmy je teraz z cechami typowych owocożernych małp. 
W aparacie zmysłowym wyższych prymatów zmysł wzroku odgrywa o wiele większą 
rolę niż zmysł węchu. W życiu nadrzewnym dobry wzrok ma znacznie większe znaczenie od 
dobrego węchu; pysk prymatów nie jest tak wydłużony jak pysk zwierząt mięsożernych, co 
daje oczom lepsze pole widzenia. W poszukiwaniu pokarmu pomocną wskazówką są barwy 
owoców, prymaty więc, w przeciwieństwie do zwierząt mięsożernych, rozwinęły zdolność 
dobrego rozróżniania kolorów. Ich oczy potrafią również lepiej spostrzegać drobne szczegóły 
oglądanego obiektu. Pokarm, którym się żywią, nie porusza się, toteż rejestrowanie 
nieznacznych zmian położenia jest dla nich mniej ważne niż rozpoznawanie subtelnych różnic 
w kształcie i strukturze przedmiotów. Dobry słuch ma dla małp duże znaczenie, ale nie tak 
wielkie, jak dla tropiącego drapieżcy, ich małżowiny uszne są też mniejsze i mniej ruchliwe 
od uszu zwierząt mięsożernych. Zmysł smaku mają bardziej wyrobiony, dieta jest bowiem 
bardziej różnorodna smakowo. W szczególności reagują one silnie i pozytywnie na 
przedmioty o smaku słodkim. 
Budowa ciała prymatów jest dobrze dostosowana do wspinania się i wdrapywania, ale 
nie jest obliczona na szybkie sprinty ani na wyczyny wymagające długotrwałego wysiłku. Ich 
ciało ma raczej sylwetkę zręcznego akrobaty niż krzepkiego atlety. Ręce lepiej nadają się do 
chwytania niż do rozdzierania czy uderzania. Szczęki i zęby prymatów są dość silne, jednakże 
nie można ich porównać z potężnym obcęgowym aparatem szczękowym zwierząt 
mięsożernych. 
Sporadyczne zabicie niewielkiej zdobyczy nie wymaga ogromnego wysiłku. Zabijanie 
nie stanowi zresztą podstawowej czynności w życiu prymatów. 
Odżywianie się zajmuje prymatom dużą część dnia. Podczas gdy u zwierząt 
mięsożernych wielkie i obfite uczty przeplatają się z długimi okresami postu, to życie małp 
wypełnione jest nieustannym chrupaniem -można powiedzieć, że żyją one od przekąski do 
przekąski. Oczywiście, od czasu do czasu odpoczywają, głównie w połowie dnia i w ciągu 
nocy, ale kontrast z drapieżcami jest uderzający. Prymaty mają swe pożywienie pod ręką -
owoce zawsze można zerwać i zjeść. Jedyną koniecznością jest zmiana żerowisk w zależności 
od zmiany własnych gustów lub od sezonowego pojawiania się i zanikania owoców. Prymaty 
nie gromadzą i nie przechowują żywności, jeśli nie brać pod uwagę pewnych małp 
wyposażonych w tzw. torby policzkowe, u których magazynowanie pokarmu ma zresztą 
charakter chwilowy. 
Odchody prymatów cuchną mniej niż odchody zwierząt mięsożernych, a same 
prymaty nie mają żadnego specjalnego sposobu pozbywania się swego kału, ten bowiem po 
prostu spada z drzew na ziemię. Ponieważ grupa prymatów jest zawsze w ruchu, przeto 
żadnemu poszczególnemu rejonowi nie grozi zbytnie zanieczyszczenie ich odchodami. Nawet 
małpy człekokształtne, które nocują w specjalnych gniazdach, co noc przygotowują sobie 
legowisko na nowym miejscu, tak że nie muszą się szczególnie troszczyć o jego czystość. 
(Mimo wszystko niespodzianką jest odkrycie, że w 99% legowisk porzuconych przez goryla 
w pewnym rejonie Afryki znajdował się kał tych zwierząt, a w 73 % tych legowisk goryle 
leżały w swych odchodach. Rzecz jasna, oznacza to zwiększenie ryzyka infekcji. Przykład ten 
ilustruje jednocześnie charakteryzujący prymaty zasadniczy brak zainteresowań własnymi 
odchodami). 
Ponieważ pokarm prymatów jest nieruchomy i występuje w obfitej ilości, przeto grupa 
nie musi się rozdzielać w trakcie żerowania. Małpy mogą poruszać się, uciekać, odpoczywać i 
spać razem, w obrębie zwartej społeczności, której każdy członek jest w stanie obserwować 
ruchy i działania wszystkich pozostałych. Każdy członek grupy w dowolnej chwili wie 
wystarczająco dobrze, co robią inni jej członkowie. Jest to sposób postępowania całkowicie 
różny od zwyczajów zwierząt mięsożernych. Nawet u tych prymatów, które rozdzielają się od 
czasu do czasu, najmniejsza grupa musi obejmować kilkoro zwierząt. Pojedyncza małpa jest 
słabym stworzeniem, nie ma bowiem potężnej naturalnej broni zwierząt mięsożernych, i 
łatwo pada ofiarą drapieżców. 
Duch współpracy, którym się odznaczają łowy wilków, jest całkowicie obcy 
prymatom. Rywalizacja i dążenie do dominacji stanowią dla nich bezwzględne prawo. 
Współzawodnictwo w hierarchii społecznej występuje, oczywiście, w obydwu grupach, ale 
wśród wilków jest ono stonowane przez współpracę. 
Warunki życia małp nie wymagają również złożonych, skoordynowanych manewrów: 
sekwencje procesu zdobywania pożywienia i żerowania nie muszą tworzyć skomplikowanego 
łańcucha działań. Prymaty mogą w o wiele większym stopniu żyć beztrosko z dnia na dzień. 
Ponieważ pokarm prymatów znajduje się w zasięgu ich rąk, przeto w poszukiwaniu 
jego nie muszą pokonywać dużych odległości. Dzięki skrupulatnym badaniom nad ruchami 
grup dzikich goryli, największych reprezentantów żyjących prymatów, wiemy, że w ciągu 
dnia przebywają one przeciętnie odległości około 500 m, a niekiedy tylko 100-200 m. W 
przeciwieństwie do nich ssaki drapieżne często muszą w ciągu jednej wyprawy pokonywać 
odległości wielokilometrowe. Stwierdzono, że w niektórych przypadkach wyprawy takie 
zmuszały je do oddalenia się od własnego legowiska na przeszło 80 km, tak że powrót 
zajmował im kilka dni. Powrót do stałego siedliska jest typowy dla drapieżców, natomiast 
wśród małp zdarza się o wiele rzadziej. Wprawdzie stado prymatów żyje z reguły w obrębie 
pewnego określonego obszaru, jednakże na noc układa się do snu w pierwszym lepszym 
miejscu, w którym akurat wypadło mu zakończenie całodziennej wędrówki. Stado ma rejon, 
w którym żyje, ponieważ nieustannie przemierza go we wszystkie strony, ale mimo to ma 
skłonność do krążenia po nim w sposób chaotyczny i przypadkowy, toteż interakcje między 
poszczególnymi stadami małpimi mają charakter defensywny i mniej agresywny niż wśród 
drapieżców. Ponieważ terytorium jest to, ex definitione, obszar broniony, zatem prymaty nie 
są typowymi zwierzętami terytorialnymi. 
Sprawę błahą, ale wiążącą się z omawianym problemem, stanowi fakt, że prymaty nie 
mają pcheł, będących utrapieniem zwierząt mięsożernych. Plagą małp są wszy i inne pasożyty 
zewnętrzne, ale -wbrew panującej opinii -z pewnych przyczyn nie mają one zupełnie pcheł. 
Aby fakt ten zrozumieć, musimy zbadać cykl życiowy pchły. Owad ten składa jaja nie na 
ciele swego żywiciela, lecz w rozmaitych śmieciach w obrębie jego legowiska. Po trzech 
dniach z jaj wylęgają się małe pełzające larwy. Larwy te nie żywią się krwią, lecz odpadkami 
nagromadzonymi w brudzie nory czy legowiska. Po dwóch tygodniach robią oprzęd i 
przepoczwarzają się, a po następnych dwóch tygodniach opuszczają oprzęd jako dorosłe 
pchły, gotowe jednym skokiem przenieść się na ciało odpowiedniego żywiciela. Tak więc 
pchła przynajmniej przez pierwszy miesiąc życia jest odcięta od swego żywiciela, teraz więc 
jest już jasne, dlaczego takim koczowniczym ssakom jak małpy pchły nie dokuczają. Jeśli 
nawet kilka zabłąkanych pcheł znajdzie się na ciele takiego koczownika i uda się im 
rozmnożyć, to ich jaja pozostaną w jego legowisku, kiedy grupa prymatów ruszy w dalszą 
wędrówkę; w rezultacie wylęgłe larwy nie mają "w domu" żywiciela, na którym mogłyby 
pasożytować. Dlatego pchły pasożytują tylko na zwierzętach mających stałe siedliska, takich 
jak typowi drapieżcy. Za chwilę zrozumiemy, jakie znaczenie ma ten fakt. 
Porównując styl życia zwierząt mięsożernych ze stylem życia prymatów i 
podkreślając dzielące je różnice, oczywiście wziąłem przede wszystkim pod uwagę z jednej 
strony typowych drapieżców, polujących na otwartych przestrzeniach, a z drugiej -typowych 
owocożerców zamieszkujących lasy. Od ogólnych reguł rządzących życiem obu tych grup 
zwierzęcych istnieje wiele pomniejszych odstępstw, ale teraz musimy się skoncentrować na 
jednym zjawisku, niezwykle wyjątkowym, a mianowicie na nagiej małpie. W jakim stopniu 
potrafiła się zmienić, jak dalece udało jej się stopić w jedną całość odziedziczoną 
owocożerność z nowo nabytą mięsożernością? I jakie właściwie zwierzę powstało w 
rezultacie tego procesu? 
Zacznijmy przede wszystkim od stwierdzenia, że aparat zmysłowy nagiej małpy nie 
nadawał się do życia naziemnego. Jej węch był za słaby, a słuch niedostatecznie wyostrzony. 
Budowa ciała była zupełnie nieodpowiednia do wykonywania czynności wymagających 
wysiłku i wytrwałości i do podejmowania błyskawicznych sprintów. Osobowość miała 
nastawioną bardziej na rywalizację niż na współpracę, a zdolność planowania i koncentracji 
niewątpliwie nie stanowiły jej najmocniejszej strony. N a szczęście jednak odznaczała się 
znakomitym mózgiem, pod względem ogólnej inteligencji przewyższającym mózg jej 
mięsożernych rywali. Dzięki temu, że ciało nagiej małpy przybrało postawę pionową, a jej 
ręce i stopy uległy odpowiednim modyfikacjom, jak również wskutek stałego doskonalenia 
się jej mózgu, zmuszonego do nieustannej pracy, uzyskała ona szanse sukcesu w swym 
dalszym rozwoju. 
Oczywiście, łatwo się to mówi, ale wszystkie te przemiany wymagały długiego czasu, 
aby dojść do skutku, a jak zobaczymy w dalszych rozdziałach, w różnorodny sposób 
oddziałały na pozostałe aspekty codziennego życia nagiej małpy. Na razie jednak interesuje 
nas tylko pytanie, w jaki sposób doszło do tych przemian i jaki to wpływ wywarło na jej 
metody polowania i odżywiania się. 
Ponieważ walkę można było wygrać raczej dzięki tęgiej głowie niż tężyźnie fizycznej, 
przeto ewolucja musiała podjąć dramatyczny krok w kierunku poważnego zwiększenia mocy 
mózgu nagiej małpy. Teraz jednak nastąpiło coś dziwnego: małpa-drapieżca stała się małpą 
infantylną. Ten chwyt ewolucji nie był czymś absolutnie nowym: stosowała go ona już w 
szeregu innych przypadków. Mówiąc najprościej, chodzi tu o proces zwany neotenią, który 
powoduje, że pewne młodzieńcze lub infantylne cechy zostają zachowane i trwają dalej w 
dojrzałym okresie życia. Klasycznym przykładem na działanie neotenii jest aksolotl, płaz, 
który przez całe Życie może zachować postać larwalną i mimo to rozmnażać się. 
W jaki sposób proces neotenii przyczynia się do wzrostu i rozwoju mózgu prymatów, 
zrozumiemy najlepiej, jeśli przyjrzymy się nie narodzonemu niemowlęciu typowej małpy. W 
okresie poprzedzającym narodziny małpy mózg jej płodu szybko rośnie zarówno pod 
względem rozmiarów, jak i stopnia komplikacji swej struktury. W chwili narodzin zwierzęcia 
jego mózg osiąga już 70% swej przyszłej, ostatecznej wielkości, a pozostałe 30% rozrostu 
dokonuje się szybko w ciągu pierwszych sześciu miesięcy życia. Nawet mózg młodego 
szympansa kończy swój rozrost w ciągu dwunastu miesięcy od chwili narodzin. Natomiast 
mózg przedstawiciela naszego gatunku osiąga w momencie jego narodzin tylko 23% swych 
ostatecznych rozmiarów. Jego szybki wzrost trwa przez następne sześć lat, a cały proces 
wzrastania kończy się dopiero około dwudziestego trzeciego roku życia człowieka. 
U nas więc wzrost mózgu trwa jeszcze około dziesięciu lat od chwili, kiedy 
uzyskujemy dojrzałość płciową, natomiast u szympansa kończy się na sześć lub siedem lat 
przed uzyskaniem przezeń zdolności rozmnażania się. Wyjaśnia to wprawdzie, co mam na 
myśli mówiąc, że staliśmy się małpami infantylnymi, jednakże twierdzenie to trzeba 
sprecyzować. My (czy raczej nasi przodkowie -małpy drapieżne) staliśmy się infantylni tylko 
pod pewnymi względami. Tempo rozwoju różnych cech uległo u nas rozchwianiu. Podczas 
gdy rozwój naszego układu rozrodczego uległ przyspieszeniu, to rozwój mózgu 
zdecydowanie się opóźnił.
Podobnie działo się z pozostałymi aspektami naszej struktury: rozwój jednych 
znacznie się opóźniał, innych -tylko trochę, a jeszcze innych -wcale. Innymi słowy, był to 
proces zróżnicowanego infantylizmu. Kiedy tylko objawiła się ta tendencja, dobór naturalny 
zaczął sprzyjać opóźnianiu rozwoju każdej części ciała zwierzęcia, która pomagała mu 
przetrwać w nowym i wrogim środowisku. Mózg nie był jedyną częścią ciała zwierzęcia, 
którą objęła ta tendencja; w ten sam sposób wpłynęła ona również na samą postawę ciała. Oś 
głowy nie narodzonego ssaka przebiega pod kątem prostym do osi jego tułowia. Gdyby po 
urodzeniu zachował taką postawę, to przy poruszaniu się na czworakach jego głowa 
kierowałaby się w dół, toteż jeszcze w okresie płodowym oś głowy ulega przemieszczeniu, 
tak że staje się przedłużeniem osi tułowia. Tak więc kiedy ssak ten już się urodzi i zacznie 
biegać, jego głowa zwraca się, jak należy, ku przodowi. Gdyby takie zwierzę zaczęło biegać 
na tylnych nogach w pozycji pionowej, to jego pysk zwracałby się w górę, ku niebu. Dlatego 
też dla zwierzęcia o posturze pionowej, jakim stała się małpa drapieżna, ważne jest 
zachowanie położenia głowy z okresu płodowego, tj. pod kątem prostym do osi tułowia, tak 
by mimo nowego sposobu poruszania się głowa pozostała zwrócona ku przodowi. Jak wiemy, 
tak się właśnie stało, co stanowi dodatkową ilustrację działania neotenii -zachowania cech 
prenatalnych jeszcze po narodzinach zwierzęcia i w dojrzałym okresie jego życia.
W podobny sposób można wyjaśnić wiele innych szczególnych cech fizycznych 
mięsożernej małpy: jej długą i wysmukłą szyję, płaskość twarzy, małe rozmiary zębów i ich 
późne wyrzynanie się, brak masywnych łuków nadoczodołowych oraz utratę 
przeciwstawności pierwszego palca stopy. 
Fakt, że wiele różnych cech embrionalnych miało tak wielką potencjalną wartość dla 
tej małpy w nowej sytuacji, stał się właśnie owym ewolucyjnym punktem zwrotnym, którego 
jej brakowało. Dzięki jednemu posunięciu otrzymała ona mózg, którego potrzebowała, i 
zharmonizowane z nim ciało. Mogła biegać w postawie pionowej, trzymając broń w 
uwolnionych rękach, a zarazem rozwinęła mózg, który mógł broń tę ulepszać. Co więcej, nie 
tylko stała się inteligentniejsza w posługiwaniu się przedmiotami, lecz także uzyskała 
przedłużenie okresu dzieciństwa, w którym mogła uczyć się od swych rodziców i innych 
dorosłych. Małe małpy i szympansy są swawolne, wścibskie i pomysłowe, ale faza ta szybko 
przemija. Natomiast niemowlęctwo nagiej małpy pod tym względem sięga aż do okresu jej 
dojrzałości płciowej. Ma ona dużo czasu na naśladowanie i uczenie się specjalnych 
umiejętności, wynalezionych przez poprzednie pokolenia. Fizyczne i instynktowne braki w 
zakresie przystosowań do łowiectwa mogła z nawiązką skompensować swą inteligencją i 
zdolnościami naśladowczymi, natomiast od rodziców mogła otrzymywać taką porcję nauki, 
jakiej nigdy przedtem nie otrzymywało żadne zwierzę. 
Ale samo nauczanie nie wystarczało. Musiała je wspomóc odpowiednia struktura 
genetyczna. Całemu procesowi musiały towarzyszyć zasadnicze przemiany biologiczne w 
małpiej naturze tego zwierzęcia. Gdybyśmy po prostu wzięli reprezentanta opisanych 
uprzednio typowych leśnych owocożernych prymatów i obdarzyli go dużym mózgiem i 
ciałem łowcy, to bez pewnych dodatkowych modyfikacji trudno by mu przyszło uzyskać 
sukces w polowaniu. Podstawowe wzorce jego zachowań nie byłyby właściwe. Wprawdzie 
umiałby w pomysłowy sposób rozwiązywać różne zagadnienia i planować, jednakże jego 
głębsze popędy zwierzęce miałyby fałszywy kierunek. Edukacja szłaby wbrew jego 
wrodzonym inklinacjom, i to nie tylko w sferze zachowań związanych z odżywianiem się, 
lecz także w zakresie zachowań ogólnospołecznych -agresywnych i seksualnych -oraz w 
zakresie wszystkich innych podstawowych behawioralnych aspektów jego wcześniejszej 
egzystencji jako prymata. Gdyby nie doszło równocześnie do zmian genetycznych, to 
wychowanie młodej małpy drapieżnej byłoby zadaniem nieprawdopodobnie trudnym. 
Trening kulturowy może dać bardzo wiele, ale nawet gdy się dysponuje wspaniałą maszynerią 
wyższych ośrodków mózgowych, potrzebne jest jeszcze wsparcie niższych rejonów ciała. 
Jeśli raz jeszcze przyjrzymy się różnicom między typowymi "czystymi" zwierzętami 
mięsożernymi a typowymi "czystymi" prymatami, to zobaczymy, jak mogło do tego dojść. 
Wysoko rozwinięci drapieżcy oddzielają funkcje szukania pożywienia (polowanie i zabijanie) 
od funkcji jedzenia. Czynności te stały się dwoma odrębnymi systemami motywacyjnymi, 
uzależnionymi od siebie jedynie częściowo, w znacznej mierze dlatego, że cała sekwencja 
tych czynności jest długa i żmudna. Akt spożywania pokarmu jest zbyt oddalony w czasie od 
aktu zabijania, toteż ten ostatni stał się samoistną wartością. Badania przeprowadzone nad 
kotami wykazały, że w ich przypadku sekwencja ta uległa jeszcze drobniejszym podziałom. 
Każda z takich czynności, jak chwytanie ofiary, zabijanie jej, przygotowywanie do zjedzenia 
(rozszarpywanie) i wreszcie samo pożarcie ma własny system motywacyjny, częściowo 
niezależny od innych. Jeśli jeden z wzorców zachowania się wyrażających się w tych 
czynnościach zostanie zaspokojony, nie oznacza to, że automatycznie zaspokojone zostaną 
inne. 
Owocożerny prymat znajduje się w całkowicie innej sytuacji. Każda sekwencja 
zdobywania pokarmu, obejmująca zwykłe szukanie owoców i natychmiastowe ich spożycie, 
jest stosunkowo krótka, tak że nie musi się dzielić na odrębne czynności o własnych 
systemach motywacyjnych. W przypadku małpy drapieżnej układ ten musiał ulec zmianie, i 
to zmianie radykalnej. Polowanie miało stać się wartością samoistną, tracąc charakter 
"przystawki" poprzedzającej spożycie ofiary. Być może, podobnie jak u kota, każda z tych 
czynności -polowanie, zabijanie i przygotowanie ofiary do spożycia -powinna była 
wyodrębnić się i uniezależnić od innych, stając się celem samym w sobie. Każda z nich 
wyraziłaby się wtedy na swój sposób i nie mogłaby ulec stłumieniu dla zaspokojenia innej. 
Gdy w jednym z dalszych rozdziałów zajmiemy się analizą zachowań współczesnej nagiej 
małpy, związanych z odżywianiem się, to stwierdzimy, że wiele faktów wskazuje na to, iż 
rzeczywiście doszło do takiej przemiany. 
Drapieżna małpa nie tylko stała się biologicznym zabójcą (w przeciwieństwie do 
zabójców, których wydaje kultura), lecz ponadto musiała też zmodyfikować częstotliwość 
spożywania swych posiłków. Zniknęły liczne, często spożywane przekąski, a ich miejsce 
zajęły obfite posiłki, zjadane w dużych odstępach czasu. Pojawił się zwyczaj przechowywania 
żywności. W system zachowań trzeba było wbudować podstawową skłonność do wracania do 
stałej siedziby. Należało rozwinąć zdolności orientacyjne. Proces defekacji trzeba było 
uczynić zachowaniem zorganizowanym przestrzennie, nadać mu charakter czynności 
prywatnej (jak u zwierząt mięsożernych), odbierając zarazem charakter czynności publicznej 
(jak u prymatów). 
Wspomniałem uprzednio, że posiadanie stałej siedziby przez mięsożerce umożliwia 
pchłom pasożytowanie na nich. Powiedziałem również, że prymaty -w przeciwieństwie do 
mięsożerców -nie mają pcheł. Jeśli małpa drapieżna była wśród prymatów istotą wyjątkową 
ze względu na posiadanie stałej siedziby, to można by oczekiwać, iż dokonała ona również 
wyłomu w dziedzinie współżycia z pchłami, i rzeczywiście tak się prawdopodobnie stało. 
Wiemy dziś, że owady te pasożytują na naszym gatunku i że mamy naszą własną, specjalną 
odmianę pcheł, odmianę, która należy do gatunku różniącego się od innych pcheł i która 
rozwinęła się wraz z nami. Jeśli odmiana ta miała dość czasu, aby stać się nowym gatunkiem, 
to doprawdy musiała współżyć z nami od bardzo dawna -od naszych najwcześniejszych dni, 
kiedy to stała się niepożądanym towarzyszem małpy drapieżnej. 
W życiu społecznym popęd tej małpy do porozumiewania się i współpracy ze swymi 
pobratymcami zapewne wzrósł, a zatem musiała także wzbogacić się jej mimika i artykulacja 
wypowiedzi. Dysponując nową bronią, małpa była zmuszona stworzyć system sygnałów na 
tyle silnych, żeby nie dopuszczały do aktów wrogości w obrębie jej grupy społecznej. Z 
drugiej strony, mając teraz obowiązek obrony swej stałej siedziby, musiała wykształcić 
silniejsze reakcje agresywne wobec członków grup konkurencyjnych. Ze względu zaś na 
wymogi, jakie stawiał jej nowy tryb życia, była zmuszona ograniczyć swą -tak bardzo 
charakterystyczną dla prymatów -skłonność do tego, by zawsze trzymać się głównej części 
swej grupy. 
Wskutek trudności w zaopatrywaniu się w żywność zaczęła ona dzielić się pokarmem, 
co także stanowiło wyraz jej nowo uzyskanej zdolności do współpracy. Podobnie jak 
wspomniane uprzednio samce wilków, również samce małpy drapieżnej musiały przynosić 
pokarm zarówno dla samic, które pozostały w legowisku i zajmowały się tam młodymi, jak i 
dla powoli wzrastającego potomstwa. Tego rodzaju zachowanie się ojców było czymś 
nowym, albowiem wśród prymatów panuje powszechnie zasada, że faktycznie całą troskę 
rodzicielską biorą na siebie matki. (Jedynie rozumne prymaty, takie jak nasza małpa 
drapieżna, znają swych własnych ojców). 
Ponieważ okres zależności potomstwa od rodziców trwa u małpy drapieżnej 
niezwykle długo, a opieka nad nim jest bardzo absorbująca, przeto samice nie mogły prawie 
wcale opuszczać stałych siedzib. Pod tym względem nowy tryb życia małpy drapieżnej 
uwypuklił pewien szczególny problem, skądinąd zupełnie nie znany typowym "czystym" 
zwierzętom mięsożernym, a mianowicie konieczność większego zróżnicowania roli płci. 
Zespoły osobników udających się na łowy, w przeciwieństwie do zespołów łowieckich u 
"czystych" mięsożerców, miały teraz składać się wyłącznie z samców. Trudno sobie 
wyobrazić coś bardziej sprzecznego z naturą prymata. Wyruszyć na poszukiwanie pokarmu 
pozostawiając swe samice na pastwę zalotów innych samców było dla samca prymatów 
rzeczą niesłychaną. Postawy tej nie był w stanie zmienić żaden trening kulturowy. Wymagało 
to zasadniczej reorganizacji całej sfery zachowań społecznych. 
Tak doszło do powstania par monogamicznych. Samiec i samica małp drapieżnych 
musiały się pokochać i dochowywać sobie wierności. Tendencja taka panuje powszechnie 
wśród innych zwierząt, ale jest rzadkością wśród prymatów. Jej pojawienie się rozwiązało za 
jednym zamachem trzy problemy. Po pierwsze, samice związały się z poszczególnymi 
samcami i pozostawały im wierne pod ich nieobecność. Po drugie, osłabła groźna rywalizacja 
seksualna między samcami, co z kolei przyczyniło się do rozwoju ich zdolności do 
współpracy. Jeśli samce miały skutecznie współpracować ze sobą w czasie polowania, to brać 
w nim udział musiały zarówno osobniki słabsze, jak i silniejsze, przy czym samce słabsze 
musiały w czasie łowów odgrywać swoją rolę i nie można było usuwać ich na margines 
społeczności, jak to się dzieje u wielu gatunków prymatów. Co więcej, małpa drapieżna, 
dysponując nową, wytwarzaną sztucznie, zabójczą bronią, była tym samym zmuszona 
ograniczyć liczbę źródeł dysharmonii wewnątrz plemienia. Po trzecie wreszcie, powstanie 
komórki złożonej z dwu osobników -jednego samca i jednej samicy -przyniosło także 
korzyści potomstwu. Aby sprostać trudnemu zadaniu wychowywania i uczenia powoli 
rozwijającego się potomstwa, potrzebna była spójna jednostka rodzinna. Jeśli w innych 
grupach zwierzęcych -czy to będą ryby, ptaki czy ssaki -na jedno z rodziców spada zbyt 
wielki ciężar obowiązków, to wytwarza się tam silny związek łączący samca i samicę przez 
całą porę lęgu. To samo zdarzyło się w przypadku małpy drapieżnej. 
Dzięki monogamii samice były pewne pomocy samców i mogły poświęcić się swym 
macierzyńskim obowiązkom. Samce z kolei były pewne wierności swych samic, toteż nie 
wahały się opuszczać ich, udając się na polowanie, i unikały walk o nie. Potomstwo miało w 
ten sposób zapewnione maksimum troski i uwagi. To na pozór idealne rozwiązanie wymagało 
poważnej zmiany w społeczno-seksualnym behawiorze prymatów i, jak zobaczymy później, 
naprawdę nigdy nie osiągnęło doskonałości. Z dzisiejszego zachowania się naszego gatunku 
wynika jasno, że tendencja ta rozwinęła się tylko częściowo i że nasze wcześniejsze popędy 
raz po raz odżywają, choć w słabszej postaci. 
W taki to sposób małpa przeobraziła się w drapieżne zwierzę mięsożerne, 
odpowiednio zmieniając tryb swego życia. Mówiłem już, że zmiany te dotyczyły samych 
podstaw jej biologii, a nie tylko spraw kulturowych, i że w rezultacie nowy gatunek zmienił 
się genetycznie. Przypuszczenie takie może się wydawać nieusprawiedliwione, można 
uważać -a przekonanie takie narzuca kulturowa indoktrynacja -że przemiany w życiu małpy 
drapieżnej mógł z łatwością spowodować trening kulturowy i rozwój nowych tradycji. Co do 
mnie, wątpię w to. Wystarczy przyjrzeć się obecnemu zachowaniu się naszego gatunku, aby 
się przekonać, że tak nie jest. Rozwój kultury pozwalał nam dokonywać coraz bardziej 
imponujących postępów technologicznych, ale ilekroć wchodził on w konflikt z naszymi 
podstawowymi cechami biologicznymi, zawsze napotykał ich opór. Podstawowe wzorce 
zachowań, które powstały we wczesnym okresie naszych dziejów, w stadium małpy 
drapieżnej, ciągle jeszcze przejawiają się we wszystkich naszych, choćby najbardziej 
wzniosłych poczynaniach. Gdyby prawdą było, że struktura bardziej przyziemnych form 
naszego behawioru, takich jak odżywianie się, lęk, agresja, życie płciowe czy opieka 
rodzicielska, rozwinęła się wyłącznie wskutek działania czynników kulturowych, to nie ulega 
wątpliwości, że dziś już lepiej byśmy nad nimi panowali, manipulując nimi zgodnie z owymi 
coraz dziwniejszymi wymaganiami, jakie nakłada na nie postęp cywilizacji. Jednakże nie 
potrafimy tego robić. Wielokrotnie chyliliśmy głowy przed naszą zwierzęcą naturą, 
przyznając milcząco, że żyje w nas bestia i raz po raz daje o sobie znać. Gdybyśmy byli 
uczciwi, to przyznalibyśmy także, iż na to, aby ją zmienić, trzeba by milionów lat i działania 
tego samego genetycznego procesu naturalnej selekcji, który bestię tę stworzył. Tymczasem 
nasze niewiarygodnie skomplikowane cywilizacje będą w stanie rozwijać się pomyślnie tylko 
pod warunkiem, że zaprojektujemy je w taki sposób, by nie kolidowały z naszymi 
elementarnymi skłonnościami zwierzęcymi i nie próbowały ich tłumić. Niestety, nasz 
gnostyczny mózg nie zawsze pozostaje w zgodzie z mózgiem emocyjnym. Istnieje wiele 
przykładów pokazujących, jak rozwój człowieka schodził na manowce, a społeczeństwa 
ginęły lub ulegały petryfikacji. 
W dalszych rozdziałach spróbujemy prześledzić, jak do tego doszło, ale przede 
wszystkim musimy odpowiedzieć na pytanie, które postawiliśmy na początku niniejszego 
rozdziału. Kiedy po raz pierwszy zetknęliśmy się z tym dziwnym gatunkiem, to po 
umieszczeniu jego reprezentanta w długim szeregu prymatów pewna jego cecha natychmiast 
rzuciła się nam w oczy. Cechą tą była nagość skóry, co skłoniło mnie, jako zoologa, do 
nazwania tej istoty "nagą małpą". Ale potem okazało się, że mogliśmy jej byli nadać jeszcze 
wiele innych odpowiednich nazw, takich jak: małpa wyprostowana, małpa wytwarzająca 
narzędzia, małpa o dużym mózgu, małpa terytorialna itp. Ale nie na te jej cechy zwróciliśmy 
najpierw uwagę. Kiedy obserwujemy ją jako okaz zoologiczny w muzeum, to przede 
wszystkim rzuca się nam w oczy jej nagość; toteż mówiąc o niej w dalszym ciągu, będziemy 
używać nazwy "naga małpa" choćby dlatego, aby podkreślić, że interesujemy się nią właśnie 
z zoologicznego punktu widzenia. Jakież jednak znaczenie ma ta jej dziwna cecha? Dlaczego, 
u licha, małpa drapieżna musiała zostać małpą nagą? Niestety, wykopaliska nie mogą dać 
nam odpowiedzi na pytanie dotyczące skóry i włosów, tak że nie wiemy, kiedy dokładnie 
dokonał się ten wielki striptiz. Możemy być pewni jedynie tego, że nie doszło doń, zanim 
jeszcze nasi przodkowie opuścili swe leśne siedziby. Była to przemiana tak osobliwa, że o 
wiele bardziej prawdopodobne wydaje się, iż stanowiła ona jeszcze jeden element wielkiej 
transformacji, jaka dokonała się na otwartych równinach. Jak jednak do niej dokładnie doszło 
i jak dopomogła ona powstającej małpie w przetrwaniu? 
Problem ten od dawna zastanawiał specjalistów, którzy próbując go wyjaśnić wysunęli 
wiele pomysłowych teorii. Jedna z najbardziej obiecujących głosi, że przemiana, o której 
mówimy, stanowiła nieodłączną część procesu neotenii. Jeśli zbadamy niemowlę szympansa 
tuż po urodzeniu, to stwierdzimy, że wprawdzie jego głowę pokrywają włosy, ale ciało jest 
niemal zupełnie nagie. Gdyby taka sytuacja utrzymała się aż do dojrzałego wieku zwierzęcia, 
to dorosły szympans miałby uwłosienie podobne do naszego. 
Rzecz interesująca, że w obrębie naszego gatunku wzrost włosów nie został 
całkowicie zahamowany. Płód ludzki w okresie między szóstym a ósmym miesiącem swego 
życia w łonie matki jest niemal bez reszty pokryty delikatnym puszkiem, co zdaje się 
wskazywać, że ostatecznie rozwinie się w typowego owłosionego ssaka. T o okrycie, zwane 
lanugo, płód traci dopiero na krótko przed narodzinami. Dzieci, które rodzą się 
przedwcześnie, niekiedy przychodzą na światku przerażeniu rodziców -okryte płaszczem 
lanugo, ale poza nielicznymi wyjątkami szybko go zrzucają. Znamy nie więcej niż trzydzieści 
zarejestrowanych przypadków rodzin, których potomstwo nawet w wieku dojrzałym 
zachowało całkowite owłosienie ciała. 
Mimo to ciała wszystkich dorosłych osobników naszego gatunku pokryte są sporą 
liczbą włosów, w gruncie rzeczy nawet większą niż ciała naszych krewnych -szympansów. 
Rzecz w tym, że nie tyle straciliśmy owłosienie, co po prostu wyrosły nam włosy drobne. 
(Nawiasem mówiąc, nie dotyczy to wszystkich ras ludzkich: Murzyni stracili włosy zarówno 
faktycznie, jak i pozornie). W świetle tego faktu niektórzy anatomowie odrzucają tezę, że 
stanowimy gatunek bezwłosy czy nagi, a pewien sławny autorytet posunął się nawet do 
stwierdzenia, iż przekonanie, jako byśmy byli "najmniej owłosieni ze wszystkich prymatów, 
jest bardzo dalekie od prawdy, liczne zaś osobliwe teorie, które sformułowano chcąc wyjaśnić 
wyimaginowaną utratę włosów, są -na swe szczęście -niepotrzebne". Jest to jednak jawny 
nonsens. Równie dobrze można by powiedzieć, że skoro ślepiec ma oczy, to widzi. 
Funkcjonalnie rzecz biorąc, jesteśmy całkowicie nadzy, a nasza skóra jest całkowicie 
wystawiona na działanie świata zewnętrznego. Ten stan rzeczy oczekuje jeszcze wyjaśnienia, 
niezależnie od tego, ile włosków na naszym ciele możemy się doliczyć za pomocą szkła 
powiększającego.
Teoria neotenii daje nam tylko wskazówkę co do genezy nagości naszego gatunku, ale 
nic nie mówi o walorze nagości jako nowej cechy, która pomogła nagiej małpie przetrwać we 
wrogim jej środowisku. Ktoś może powiedzieć, że cecha ta nie ma żadnej wartości i że 
pojawiła się jedynie jako uboczny produkt innych, bardziej istotnych zmian neotenicznych, 
takich jak np. rozwój mózgu. Jednakże, jak już widzieliśmy, proces neotenii to proces 
niejednakowej retardacji różnych procesów rozwojowych. Pewne procesy zwalniają swój 
przebieg bardziej od innych -tempo wzrostu wypada z rytmu. Jest więc mało prawdopodobne, 
by potencjalnie tak niebezpieczna infantylna cecha, jak nagość, mogła utrzymać się tylko 
dlatego, że inne zmiany zwalniały swe tempo. Gdyby nie miała ona jakiejś szczególnej 
wartości dla nowego gatunku, dobór naturalny szybko by sobie z nią poradził. 
Jakąż więc korzyść dawała małpie naga skóra? Jedno z wyjaśnień wychodzi od 
stwierdzenia, że kiedy małpa drapieżna zerwała ze swą koczowniczą przeszłością i 
zamieszkała w stałych siedzibach, legowiska jej zaroiły się od pasożytów skórnych. Można 
przypuszczać, że korzystanie z tych samych legowisk noc po nocy uczyniło z nich niezwykle 
bogaty poligon rozpłodowy dla wszelkiego rodzaju kleszczy, roztoczy, pcheł i pluskiew w 
takim stopniu, że pociągnęło to za sobą większą podatność na choroby. Zrzucając z siebie swą 
sierść, mieszkaniec takiego legowiska był w stanie lepiej radzić sobie z tym problemem. 
Myśl ta może zawierać ziarno prawdy, ale trudno sobie wyobrazić, żeby ta sprawa 
miała większe znaczenie. Podobnego kroku dokonało również kilka innych ssaków, nie licząc 
setek innych gatunków. Niemniej, jeśli nawet pojawienie się cechy nagości wynikło z innych 
przyczyn, to na pewno nagość mogła ułatwić usuwanie nieznośnych pasożytów skórnych, 
która to czynność w dalszym ciągu zajmuje dziś tak wiele czasu bardziej owłosionym 
prymatom. 
Inne, podobne wyjaśnienie głosi, że małpa drapieżna miała tak niechlujny sposób 
jedzenia, iż jej sierść (gdyby ją miała) byłaby aż lepka od brudu, co także pociągnęłoby za 
sobą większą podatność na choroby. Autorzy tego wyjaśnienia wskazują, że np. sępy, które 
zanurzają głowy i szyje w krwawej padlinie, utraciły upierzenie na tych częściach ciała i że 
taka sama zmiana mogła objąć całe ciało drapieżnych małp. Trudno jednak przypuścić, by 
myśliwiec wcześniej opanował sztukę wytwarzania narzędzi do zabijania zwierząt i 
obdzierania ich ze skóry niż umiejętność posługiwania się innymi przedmiotami w celu 
czyszczenia swych własnych włosów. Nawet szympans żyjący w dżungli, jeśli ma kłopoty z 
defekacją, czasami posługuje się liśćmi jako papierem toaletowym. 
Wysunięto również przypuszczenie, że do utraty przez nas sierści doprowadził 
wynalazek ognia. Autorzy tej tezy argumentowali, że drapieżna małpa musiała odczuwać 
chłód tylko nocami i że z chwilą gdy mogła sobie pozwolić na luksus zasiadania przy 
ognisku, była już w stanie obyć się bez swego futra i dzięki temu łatwiej znosić żar w ciągu 
dnia. 
Według innej, bardziej pomysłowej teorii, pierwotna małpa naziemna po opuszczeniu 
lasów, zanim stała się małpą drapieżną, przeszła przez stadium wodne. Jako małpa wodna 
miała w poszukiwaniu pożywienia kierować się ku brzegom tropikalnego morza, gdzie 
znajdowała stosunkowo dużą obfitość skorupiaków i innych zwierząt litoralnych, które to 
pożywienie było dla niej bardziej atrakcyjne niż to, które mogła zdobyć na równinach. Zrazu 
pożywienia tego szukała w sadzawkach, jakie tworzą się w zagłębieniach skalnych, i w 
płytkiej wodzie, ale stopniowo zaczęła wypływać na większą głębię i nurkować w 
poszukiwaniu zdobyczy. W toku tego procesu, jak głosi ta teoria, straciła ona włosy podobnie 
jak inne ssaki, które powróciły do morza. Jedynie wystająca ponad wodą głowa zachowała 
włosy dla ochrony przed żarem słonecznym. Później, kiedy jej narzędzia, pierwotnie 
przeznaczone do rozgniatania skorup małży, dostatecznie się rozwinęły, małpa opuściła swą 
nadmorską ojczyznę i wyruszyła na stepy i sawanny jako początkujący drapieżca. 
Uważa się, że teoria ta tłumaczy, dlaczego dziś czujemy się w wodzie tak swobodnie, 
podczas gdy nasi najbliżsi krewniacy, szympansy, są w niej bezradni i tak szybko toną. Teoria 
ta tłumaczy także opływową budowę naszego ciała, jak również naszą pionową postawę; tę 
ostatnią mieliśmy rzekomo wykształcić wskutek konieczności pływania w coraz głębszej 
wodzie. Wyjaśnia ona zarazem charakterystyczny układ włosów na naszym ciele: po 
bliższym zbadaniu okazuje się, że kierunek, w jakim układają się resztki włosów na naszym 
grzbiecie, różni się zdecydowanie od kierunku, w jakim układają się włosy innych małp. U 
nas układają się one ukośnie ku tyłowi i przyśrodkowo, ku kręgosłupowi. Kierunek ten 
odpowiada kierunkowi wody opływającej ciało, które się w niej porusza, co dowodzi, że jeśli 
nasza sierść uległa modyfikacji, zanim ją utraciliśmy, to dokonało się to właśnie w taki 
sposób, który umożliwił zmniejszenie oporu, stawianego przez ciało przy pływaniu. 
Zwolennicy tej teorii podkreślają również fakt, że jako jedyni wśród prymatów mamy grubą 
podściółkę tłuszczową. Ich zdaniem stanowi ona odpowiednik podskórnej warstwy tłuszczu u 
wielorybów lub fok, pełniącej funkcję środka izolacyjnego. Zwracają przy tym uwagę, że jak 
dotąd, ta cecha naszej budowy nie znalazła żadnego innego wyjaśnienia. Nawet wrażliwość, 
która cechuje nasze ręce, interpretują zwolennicy teorii "akwatycznej" jako fakt 
przemawiający na jej korzyść. Prymitywna ręka może być ostatecznie pomocna przy 
posługiwaniu się kijem lub odłamkiem skały, ale by wyczuć i chwycić coś jadalnego pod 
wodą, trzeba mieć rękę subtelną i wrażliwą. Być może w ten właśnie sposób małpa naziemna 
wykształciła swą "superrękę", którą następnie odziedziczyła po niej małpa drapieżna. 
Wreszcie zwolennicy teorii "akwatycznej" dokuczają tradycyjnym poszukiwaczom 
wykopalisk, wypominając im, że wszystkie dotychczasowe próby znalezienia ważnych 
brakujących ogniw między poszczególnymi ewolucyjnymi formami naszych praprzodków 
kończyły się niepowodzeniem; nie bez złośliwości zwracają też uwagę, że gdyby 
antropolodzy zaczęli kopać w Afryce na terenach, które mniej więcej przed milionem lat 
stanowiły obszary nadmorskie, to mogliby dokonać odkryć naprawdę wartościowych. 
Niestety, poszukiwań takich dopiero należy dokonać, a chociaż pośrednie dowody, na 
które powołuje się teoria "akwatyczna", wydają się nader przekonywające, to jednak brakuje 
jej solidnych podstaw rzeczowych. Dobrze tłumaczy ona niektóre specjalne cechy nagiej 
małpy, wymaga jednak przyjęcia hipotetycznej fazy ewolucyjnej, na której istnienie nie 
mamy bezpośrednich dowodów. (Jeśli nawet okaże się, że faza taka istniała, to nie podważy 
to ogólnej koncepcji pochodzenia małpy drapieżnej od małpy naziemnej, lecz będzie tylko 
znaczyć, że małpa naziemna przeszła przez zbawienną dla niej ceremonię chrztu). 
Zwolennicy innej koncepcji, całkowicie różnej od poprzednich, sądzą, że utrata 
owłosienia nie jest skutkiem działania naszego środowiska fizycznego, lecz przejawem 
pewnej tendencji społecznej. Innymi słowy, nie wytworzyła się ona mechanicznie, lecz 
pojawiła się jako pewnego rodzaju sygnał. Nagie partie skóry występują u pewnej liczby 
prymatów i w niektórych przypadkach zdają się pełnić funkcję znaków rozpoznawczych, 
które pozwalają małpom rozpoznawać osobniki własnego gatunku. Utratę owłosienia, jaka 
spotkała małpę drapieżną, uważa się po prostu za arbitralnie wybraną cechę, którą gatunek ten 
przypadkowo przyjął jako "znak tożsamości". Nie ulega oczywiście wątpliwości, że dzięki tej 
cesze nagą małpę można było rozpoznać zaskakująco łatwo, ale istnieje mnóstwo innych, 
mniej drastycznych sposobów osiągnięcia tego samego celu, bez poświęcenia cennej, 
chroniącej ją sierści. 
Inna, podobna koncepcja przedstawia utratę owłosienia jako jeden z elementów 
systemu sygnalizacji seksualnej. Twierdzi się mianowicie, że samce ssaków są na ogół 
bardziej owłosione od samic i że przez wyjaskrawienie tej różnicy samica nagiej małpy była 
w stanie coraz silniej pociągać samca seksualnie. Tendencja do utraty owłosienia objęła także 
samca, ale już w mniejszym stopniu i z pewnymi wyjątkami (np. broda). 
Koncepcja ta być może dobrze tłumaczy zróżnicowanie płciowe w zakresie 
owłosienia, ale i tym razem trzeba powiedzieć, że utrata takiej izolacji ciała, jak włosy, 
byłaby zbyt wysoką ceną za samo uzyskanie wyglądu bardziej pociągającego pod względem 
seksualnym, jeśli nawet utratę tę częściowo rekompensowało pojawienie się podskórnego 
tłuszczu. Zmodyfikowana wersja tej koncepcji głosi, że walor seksualny miał nie tyle wygląd 
uzyskany po utracie owłosienia, co zwiększona wskutek tego wrażliwość dotykowa. 
Przytacza się tu argument, że ponieważ samiec i samica nagiej małpy po utracie owłosienia 
mogły w czasie stosunku płciowego ocierać się o siebie bezpośrednio swymi nagimi ciałami, 
przeto zwiększały swą wrażliwość na bodźce erotyczne. U przedstawicieli gatunku, w którym 
wykształcały się związki monogamiczne, zwiększało to podniecenie seksualne, a przez 
zwiększenie satysfakcji erotycznej wzmacniało więzi, jakie łączyły formujące się pary. 
Według być może najbardziej rozpowszechnionej interpretacji brak owłosienia 
cechujący nagą małpę miał sprzyjać chłodzeniu ciała. Opuściwszy cieniste lasy, małpa 
drapieżna wystawiona została na działanie o wiele wyższych temperatur niż te, które znała 
dotychczas, toteż -zgodnie z tą interpretacją -zrzuciła swą gęstą sierść, aby zapobiec 
przegrzewaniu ciała. Z pozoru wyjaśnienie to wydaje się dość rozsądne. Dziś przecież także 
zdejmujemy marynarki w upalny letni dzień. Ale po bliższym zbadaniu teza ta nie da się 
utrzymać. Przede wszystkim żadne inne zwierzę (mniej więcej naszych rozmiarów) żyjące na 
otwartych równinach nie uległo podobnej zmianie. Gdyby to było tak proste, to można by się 
spodziewać, że lwy i szakale również będą nagie, tymczasem mają one gęstą, choć krótką 
sierść. Wystawienie nagiej skóry na działanie powietrza na pewno zwiększa możliwość utraty 
ciepła, ale zarazem zwiększa pobór ciepła z otoczenia i stwarza ryzyko uszkodzenia tkanki 
przez promienie słoneczne, jak o tym wie każdy bywalec plaż. Doświadczenia 
przeprowadzane na pustyni wykazały, że noszenie lekkiego stroju może zmniejszyć utratę 
ciepła, ograniczając wydzielanie potu, ale także redukuje pobór ciepła do 55% tej ilości, jaką 
pobiera się będąc kompletnie nagim. Przy naprawdę wysokich temperaturach cięższy i 
luźniejszy strój, używany np. w krajach arabskich, stanowi lepszą ochronę niż nawet lekkie 
ubranie.
Widzimy więc jasno, że sytuacja jest bardziej skomplikowana, niż się nam zrazu 
zdawało. Bardzo dużo bowiem zależeć będzie od poziomów temperatury i od stopnia 
bezpośredniego nasłonecznienia. Jeśli nawet przypuścimy, że klimat sprzyjał utracie 
owłosienia -tzn. był tylko umiarkowanie gorący -to i tak pozostaje do wyjaśnienia sprawa 
uderzającej różnicy w owłosieniu między nagą małpą a innymi drapieżcami stepów i sawann. 
Istnieje inna jeszcze hipoteza, która genezę naszej nagości wyjaśnia chyba lepiej niż 
pozostałe. Istotna różnica między małpą drapieżną a jej mięsożernymi rywalami polegała na 
tym, że nie była ona fizycznie przygotowana do tego, by błyskawicznie rzucać się na swe 
ofiary, czy nawet ruszać za nimi w długotrwałą pogoń. Niemniej takich właśnie wyczynów 
musiała dokonywać. Oczywiście, zarówno w walce, jak i w pogoni odnosiła sukcesy, miała 
bowiem sprawniejszy mózg, dzięki któremu mogła inteligentniej manewrować i stosować 
skuteczniejsze bronie, jednakże wysiłek, jakiego to wymagało, musiał ją bardzo wyczerpywać 
w sensie czysto fizycznym. Łowy miały dla niej tak wielkie znaczenie, że musiała się z tym 
pogodzić, ale podczas walki i gonitwy ciało jej niewątpliwie poważnie się przegrzewało. 
Musiała więc zacząć działać silna selekcja naturalna w kierunku wytworzenia jakichś cech 
redukujących to przegrzewanie. Zależało od tego samo jej przetrwanie. Tu więc niewątpliwie 
tkwi klucz do zrozumienia przemiany owłosionej małpy drapieżnej w małpę nagą. Jeśli 
ponadto uwzględnimy fakt, że w procesie tym pomocną rolę odegrała neotenia, oraz 
weźmiemy pod uwagę szereg pomniejszych i drugorzędnych zmian, o których już 
mówiliśmy, to wyjaśnienie to nabierze wszelkich cech prawdopodobieństwa. Przez pozbycie 
się ciężkiego futra i zwiększenie liczby gruczołów potowych na całej powierzchni ciała 
można było osiągnąć poważne jego ochłodzenie -i to nie tylko w życiu codziennym, lecz 
przede wszystkim w kulminacyjnych momentach łowów -a jednocześnie spowodować, że 
warstewka parującego płynu pokrywała wystawione na działanie powietrza zmęczone członki 
i tułów nagiej małpy. 
Takie rozwiązanie nie doprowadziłoby, oczywiście, do niczego, gdyby klimat był zbyt 
gorący, albowiem odsłonięta skóra uległaby uszkodzeniu, ale w rejonach o klimacie 
umiarkowanym było ono do przyjęcia. Interesujące jest to, że tendencji tej towarzyszyło 
powstanie warstwy podskórnego tłuszczu, co wskazuje, iż w życiu nagiej małpy były także 
takie chwile, w których musiała swe ciało ogrzewać. Jeśli wydaje nam się, że kompensuje to 
utratę futra, to nie zapominajmy, iż warstwa tłuszczu pomaga zachować ciepło ciała nawet na 
zimnie, nie powstrzymując parowania potu, do którego dochodzi przy przegrzaniu ciała. Jeśli 
zaś będziemy pamiętać o tym, że polowanie było jednym z najważniejszych aspektów 
nowego znojnego trybu życia naszych przodków, to musimy przyznać, że połączenie redukcji 
owłosienia ze wzrostem liczby gruczołów potowych i pojawieniem się podskórnej warstwy 
tłuszczu dało im, jak się zdaje, dokładnie to, czego potrzebowali. 
Tak więc przedstawia się owa istota, zwierzę o postawie pionowej, drapieżne, 
uzbrojone, terytorialne, powstałe dzięki neotenii i obdarzone dużym mózgiem -prymat z 
pochodzenia i drapieżnik z tytułu adopcji -Naga Małpa gotowa do podboju świata. Jest ona 
wytworem ewolucyjnego eksperymentu bardzo świeżej daty, a nowe modele często mają 
wady. Główne kłopoty wynikną stąd, że rozwój kulturowy tego gatunku ruszy naprzód z 
wielkim impetem i prześcignie jego ewolucję genetyczną. Geny tego gatunku nie będą 
nadążać za rozwojem kulturowym, a fakt ten będzie mu ciągle przypominał, że mimo 
wszystkich swych osiągnięć pozostał po prostu nagą małpą. 
Spróbujmy teraz zapomnieć na chwilę o dziejach tej małpy i popatrzmy, jak wiedzie 
się jej dzisiaj. Jak zachowuje się współczesna naga małpa? Jak daje sobie radę z odwiecznymi 
problemami odżywiania się, walki, parzenia się i wychowywania młodych? Jak dalece 
komputer jej mózgu potrafił przekształcić jej popędy jako ssaka? A może musiała w tym 
względzie poczynić więcej ustępstw, niżby chciała się przyznać? Zobaczymy.


2. SEKS

Pod względem seksu naga małpa znajduje się dziś w położeniu dość 
skomplikowanym. Jest równocześnie i prymatem, i drapieżcą, i członkiem rozwiniętego 
społeczeństwa cywilizowanego. Z racji tej troistości swej natury targana jest w trzech nie 
całkiem ze sobą zgodnych kierunkach. 
Trzeba zacząć od tego, że podstawowe właściwości seksualne odziedziczyła naga 
małpa po swych owocożernych leśnych przodkach -antropoidach. T e właściwości jednak 
musiały potem zostać radykalnie przestrojone, bo trzeba je było dostosować do zupełnie 
nowego trybu życia -łowiectwa na otwartej przestrzeni. Już to jedno stanowiło operację 
dostatecznie trudną; ale po niej przyszła następna, gdy te nowe obyczaje seksualne musiały z 
kolei ulec ponownej adaptacji do wymogów szybko rozwijającej się i komplikującej, 
kulturowo zdeterminowanej struktury społecznej. 
Pierwsza z tych przemian -od seksu owocożercy do seksu drapieżnika -dokonywała 
się w ciągu długiego czasu i w zasadzie przeprowadzona została z powodzeniem. Druga 
natomiast miała przebieg mniej pomyślny. Nastąpiła zbyt szybko i w związku z tym musiała 
oprzeć się raczej na inteligencji i na wyuczonych hamulcach postępowania niż na 
wrodzonych modyfikacjach wytworzonych przez dobór naturalny. Można by wręcz 
powiedzieć, że postęp cywilizacji kształtował ludzkie zachowania seksualne w stopniu 
mniejszym, niż te zachowania ukształtowały postać naszej cywilizacji. Stwierdzenie to wydać 
się może zbyt śmiałe, niech mi jednak wolno będzie odłożyć dyskusję tej sprawy na koniec 
rozdziału, a przedtem przedstawić fakty. 
Przede wszystkim ustalić trzeba dokładnie, jak właściwie naga małpa zachowuje się 
dziś w sytuacjach seksualnych. Nie jest to wcale zadanie tak proste, jak by się na pozór 
wydawało, bo w tej sferze zachowań zaznaczają się duże różnice zarówno między 
społeczeństwami, jak i między poszczególnymi osobnikami. Jedynym wyjściem z sytuacji 
jest przeto oprzeć się na przeciętnych wynikach badań dużych próbek zaczerpniętych ze 
społeczeństw najbardziej cywilizacyjnie zaawansowanych. Społeczeństwa małe, zapóźnione, 
którym się nie powiodło, można tu w zasadzie zignorować. Ich obyczaje seksualne mogą być 
fascynujące i dziwaczne, ale w sensie biologicznym społeczeństwa takie nie reprezentują już 
głównego nurtu ewolucji. Co więcej, jest całkiem możliwe, że to właśnie ta niezwykłość 
zachowań seksualnych przyczyniła się do ich ewolucyjnego niepowodzenia. 
Informacje szczegółowe na temat ludzkich zachowań seksualnych stanowią 
przeważnie wynik szeregu żmudnych badań, przeprowadzonych w ostatnich latach w 
Ameryce Północnej, i dotyczą głównie społeczeństwa amerykańskiego. Na szczęście jest to 
społeczność bardzo liczna i, biologicznie rzecz biorąc, funkcjonująca z dużym powodzeniem, 
toteż można ją, bez obawy o popełnienie nadmiernych zniekształceń, uznać za 
reprezentatywną dla obecnego stanu gatunku nagich małp. 
Zachowania seksualne człowieka przechodzą przez trzy charakterystyczne fazy: 
kojarzenie się par, działania przed-kopulacyjne i kopulację, i to zazwyczaj, choć nie zawsze, 
w tej właśnie kolejności. Faza kojarzenia się pary, zwykle określana nazwą zalotów, jest u 
człowieka w porównaniu z innymi zwierzętami bardzo rozciągnięta w czasie i trwa nieraz 
całe tygodnie, a nawet miesiące. Podobnie jak u wielu innych gatunków -fazę tę cechują 
zachowania o charakterze ambiwalentnym i niezdecydowanym, w których walczą ze sobą 
obawa, agresja i pociąg seksualny. Nerwowość i wahanie powoli słabną, jeśli sygnały 
seksualne obu stron okażą się dostatecznie silne. Sygnały takie wyrażane bywają drogą 
skomplikowanej mimiki; postawami ciała i głosem. Do tej ostatniej kategorii należy wysoce 
wyspecjalizowany system dźwiękowych sygnałów-symboli, czyli mowa; ale równie 
informatywna dla osobnika płci przeciwnej jest też znamienna intonacja. Wyrażenie 
"gruchająca para" dobrze oddaje to rozróżnienie: ważność samego zabarwienia głosu, 
niezależnie od tego, o czym się mówi. 
Po tych wstępnych demonstracjach wizualnych i głosowych następują proste kontakty 
cielesne. Idą one zazwyczaj w parze z ruchami ciała, które teraz -gdy partnerzy są razem -
znacznie przybierają na sile. Po zetknięciach rąk i ramion następują zetknięcia usta-twarz i 
usta-usta, a także wzajemne obejmowanie się, i to zarówno statyczne, jak i w trakcie chodu. 
Pospolicie też obserwuje się nagłe, spontaniczne zrywy do biegu, gonienia się, skakania i 
tańca; pojawiać się też mogą elementy dziecięcych zabaw ruchowych. 
Ten etap formowania się pary może w dużej mierze odbywać się na oczach innych 
ludzi, ale gdy osiągnie fazę przed-kopulacyjną, para zaczyna szukać odosobnienia, tak że 
dalsze stadia zachowań przebiegają już -na tyle, na ile to jest możliwe -w izolacji od innych 
osobników gatunku. Cechą uderzającą fazy przed-kopulacyjnej jest rosnąca tendencja do 
przyjmowania przez partnerów horyzontalnej pozycji ciała. Bezpośrednie kontakty cielesne 
przybierają na sile i stają się bardziej długotrwałe. Po momentach osłabionej aktywności w 
pozycji "bok przy boku" -raz po raz następują intensywne kontakty "twarzą w twarz". Pozycje 
takie utrzymywać się mogą przez wiele minut, a nawet przez kilka godzin, przy czym. rola 
sygnałów wzrokowych i głosowych stopniowo maleje, rośnie natomiast częstotliwość 
sygnałów dotykowych, różnych drobnych ruchów i zmiennych co do swej siły dotknięć i 
uścisków, dokonywanych różnymi częściami ciała, w szczególności za pomocą palców, dłoni, 
warg i języka. Ubranie zostaje częściowo lub całkowicie zdjęte i bodźce dotykowe kierują się 
na nagą skórę, i to na obszar możliwie największy. 
Zetknięcia ust osiągają w tej fazie największe natężenie i długotrwałość, przy czym 
nacisk wywierany wargami przybiera rozmaite nasilenie, od najdelikatniejszych muśnięć do 
skrajnej gwałtowności. W momentach szczególnego natężenia reakcji wargi zostają 
rozsunięte, a język wepchnięty w usta partnera. Wykonywane w tym położeniu ruchy języka 
działają pobudzająco na wrażliwą skórę wnętrza jamy ustnej. Wargi i język zostają również 
użyte do drażnienia wielu innych rejonów ciała partnera, zwłaszcza płatków usznych, szyi i 
organów płciowych. Mężczyzna zwraca szczególną uwagę na piersi i sutki kobiety, przy 
czym działanie wargami i językiem na ten rejon ciała przeradza się w długotrwałe, 
wyrafinowane w formie lizanie i ssanie. Genitalia partnera, raz dotknięte, mogą się również 
stać obiektem tego rodzaju działań. Mężczyzna koncentruje wówczas swą aktywność na 
łechtaczce partnerki, kobieta zaś na członku mężczyzny, choć u obydwojga zaangażowane też 
mogą zostać inne rejony ciała. 
Oprócz całowania, lizania i ssania występuje również gryzienie, wykonywane z 
rozmaitą siłą i aplikowane do różnych okolic ciała partnera lub partnerki. Zazwyczaj są to 
tylko delikatne dotknięcia lub ściśnięcia skóry zębami, niekiedy jednak mogą się one 
przeobrazić w gwałtowne, a nawet bolesne ukąszenia. 
Te bodźce oralne przeplatają się, a często współwystępują, z ożywioną manipulacją. 
Dłonie i palce obmacują całą powierzchnię ciała, zwłaszcza twarz, a w momentach 
wzmożonej intensywności -także pośladki i okolicę narządów płciowych. Podobnie jak w 
przypadku kontaktów oralnych -mężczyzna zwraca szczególną uwagę na piersi i sutki 
kobiety. Palce, gdziekolwiek zabłądzą, gładzą i pieszczą. Od czasu do czasu chwytają z dużą 
siłą, przy czym paznokcie mogą wbijać się głęboko w mięśnie. Kobieta może chwycić penis 
mężczyzny, głaszcząc go lub pociągając rytmicznie i naśladując w ten sposób ruchy 
spółkowania, mężczyzna zaś głaszcze genitalia kobiety, zwłaszcza łechtaczkę, często też 
ruchami rytmicznymi. 
Oprócz tych zetknięć ustami, rękami i całym ciałem wy stępuje w momentach dużej 
intensywności zachowań przed-kopulacyjnych również tendencja do rytmicznego pocierania 
organów płciowych o ciało partnera. Częste są także ruchy obejmowania się i oplatania 
ramionami i nogami, czemu towarzyszą od czasu do czasu silne skurcze mięśni, tak że ciała 
obydwojga zwierają się, sprężone i napięte, po czym przychodzi moment rozluźnienia. 
Takie oto są bodźce seksualne kierowane na partnera w czasie wzajemnych zmagań 
przed-kopulacyjnych. Wywołują one fizjologiczne pobudzenie płciowe wystarczające do 
tego, aby nastąpiła kopulacja. Akt kopulacji rozpoczyna się od wprowadzenia członka 
mężczyzny do pochwy kobiety. Dochodzi do tego zazwyczaj w pozycji horyzontalnej, w 
której partnerzy obróceni są ku sobie twarzami, przy czym mężczyzna leży na kobiecie, 
kobieta zaś ma nogi rozchylone na boki. Istnieje wprawdzie wiele wariantów tej pozycji, o 
czym będzie mowa później, ale ułożenie opisane powyżej jest najprostsze i najbardziej 
typowe. Mężczyzna następnie rozpoczyna serię rytmicznych pchnięć biodrami. Ruchy te 
mogą być bardzo różne pod względem siły i szybkości, ale zazwyczaj, w sytuacji wolnej od 
zahamowań, są one dość szybkie i głęboko penetrujące. W miarę postępu spółkowania 
ulegają stopniowej redukcji kontakty za pośrednictwem rąk i ust, a w każdym razie tracą one 
swą poprzednią subtelność i złożoność. Niemniej te -teraz już tylko pomocnicze -formy 
stymulacji są nadal w pewnym zakresie kontynuowane. 
Faza kopulacji jest na ogół znacznie krótsza niż faza przed-kopulacyjna. Moment 
szczytowy wytrysk nasienia -następuje u mężczyzny przeważnie już po kilku minutach, chyba 
że stosowana jest umyślnie taktyka odwlekania. Jeśli chodzi o płeć żeńską, to u innych 
prymatów samice, jak się zdaje, nie przeżywają żadnej kulminacji w czasie spółkowania. 
Gatunek nagich małp jest w tym względzie wyjątkiem. Jeżeli mężczyzna kontynuuje 
kopulację przez czas dłuższy, kobieta w końcu również dochodzi do momentu 
kulminacyjnego. Jest to orgazm równie gwałtowny i dający równie nagły upust napięciu, jak 
u mężczyzny; pod względem fizjologicznym jest zresztą u obu płci identyczny, z tą jedną, 
oczywiście, różnicą, że u kobiety brak aktu wytrysku nasienia. Niektóre kobiety dochodzą do 
orgazmu bardzo szybko, niektóre nie osiągają go w ogóle, przeciętnie jednak następuje on w 
10 do 20 minut po rozpoczęciu spółkowania. 
Jest rzeczą dziwną, że pomiędzy mężczyzną i kobietą istnieje rozbieżność pod 
względem czasu potrzebnego na osiągnięcie kulminacji i odprężenia. Sprawę tę trzeba będzie 
przedyskutować szczegółowo, gdy dojdziemy do rozważań nad funkcjonalnym znaczeniem 
różnych wzorców zachowań seksualnych. N a razie wystarczy stwierdzić, że mężczyzna może 
przezwyciężyć ten czynnik czasu i doprowadzić kobietę do orgazmu, przedłużając i 
intensyfikując przed-kopulacyjną grę miłosną, dzięki czemu partnerka wprawiana zostaje w 
stan silnego podniecenia jeszcze przed momentem wprowadzenia prącia do pochwy. Może 
też stosować taktykę samo hamowania i umyślnie odwlekać własny orgazm już w trakcie 
kopulacji albo też kontynuować przez pewien czas ruchy spółkowania po ejakulacji, dopóki 
trwa erekcja członka; może wreszcie odpocząć przez chwilę i rozpocząć spółkowanie po raz 
drugi. W tym ostatnim przypadku osłabiony pociąg płciowy u mężczyzny sam przez się jest 
już czynnikiem, który zapewni opóźnienie następnego wytrysku, a tym samym da kobiecie 
dość czasu na osiągnięcie -tym razem -orgazmu. 
Po doznaniu orgazmu przez obydwoje partnerów następuje zazwyczaj dłuższy okres 
wyczerpania, odprężenia, odpoczynku, a często snu. 
Przejdźmy teraz od seksualnych bodźców do seksualnych reakcji. W jaki sposób 
organizm reaguje na całą tę intensywną stymulację? U obydwu płci następuje znaczne 
przyspieszenie oddechu i wzrost ciśnienia krwi. Zmiany te pojawiają się już w fazie przed-
kopulacyjnej i osiągają szczyt w momencie orgazmu. Tętno, którego normalny poziom 
wynosi 70-80 uderzeń na minutę, przyspiesza się do 90- 1OO uderzeń w pierwszych fazach 
seksualnego podniecenia, potem do 130 w czasie intensywnego podniecenia i dochodzi do 
150 w chwili orgazmu. Ciśnienie krwi rośnie w tym czasie od poziomu 120 do 200, a nawet 
do 250 w fazie kulminacyjnej. Oddechy, w miarę narastającego podniecenia, stają się coraz 
głębsze i szybsze, a w momencie dochodzenia do orgazmu przekształcają się w głośne 
"ziajanie", połączone często z rytmicznym pojękiwaniem lub stękaniem. W fazie orgazmu 
rysy twarzy ulegają często charakterystycznemu wykrzywieniu, usta są szeroko otwarte, a 
nozdrza rozdęte, trochę tak jak u sportowców w momencie szczytowego wysiłku lub jak u 
kogoś, kto walczy z brakiem powietrza. 
Druga, równie dramatyczna zmiana zachodząca w trakcie narastającego podniecenia 
dotyczy rozmieszczenia krwi w ciele: duże masy krwi zostają mianowicie przepchnięte z 
głębszych partii ciała ku jego powierzchni. Efekty tego są uderzające. Ciało staje się gorętsze 
w dotyku, jakby rozpłomienione seksualnym żarem, a ponadto zachodzą w nim pewne 
specyficzne zmiany w kilku wyspecjalizowanych rejonach. W fazie intensywnego 
podniecenia pojawia się charakterystyczny rumieniec seksualny. Widuje się go najczęściej u 
kobiety, najpierw na skórze górnej części brzucha, skąd następnie rozszerza się na górną 
powierzchnię piersi, a potem na ich powierzchnie boczne i przyśrodkowe, w końcu na 
powierzchnie dolne. Rumieniec ogarnąć też może twarz i szyję, a u kobiet silnie reagujących -
również podbrzusze, ramiona, łokcie, a w momencie orgazmu pośladki, uda i plecy. W 
niektórych przypadkach ogarnąć może właściwie prawie całą powierzchnię ciała. 
Zaczerwienienie to opisywano jako przypominające wysypkę towarzyszącą odrze. Wydaje 
się, że jest ono jednym ze wzrokowych sygnałów seksualnych. Efekt ten pojawia się również, 
choć rzadziej, u mężczyzn; postępuje on wówczas podobnie, od górnej części brzucha 
poprzez klatkę piersiową na szyję i twarz, niekiedy też na ramiona, przedramiona i uda. Po 
osiągnięciu orgazmu rumieniec szybko zanika, i to w kolejności odwrotnej do kolejności 
pojawiania się. 
Oprócz zaczerwienienia skóry i ogólnego rozszerzenia naczyń krwionośnych 
następuje również stłoczenie krwi w obrębie różnych rozszerzalnych organów ciała; wynika 
to stąd, że tętnice wtłaczają do tych narządów krew szybciej, niż odprowadzić ją mogą żyły. 
Stan taki może trwać przez dłuższy czas, ponieważ uwięźnięcie krwi w naczyniach tych 
narządów samo przez się przyczynia się do czasowego "zatkania" żył usiłujących krew 
odprowadzić. Takiemu wzmożonemu ukrwieniu ulegają wargi, nos, płatki uszne, sutki i 
genitalia u obu płci, a ponadto piersi u kobiety. Wargi obrzmiewają, stają się czerwieńsze i 
bardziej wydatne niż normalnie. Obrzmiewają również miękkie części nosa, zwłaszcza 
skrzydełka nosowe, a także płatki uszne. Sutki powiększają się i ulegają erekcji u obu płci, 
silniej jednak u kobiety (następuje to w wyniku nie tylko silniejszego ukrwienia, lecz także 
skurczu mięśni sutków). Długość sutka u kobiety może wzrosnąć aż o cały centymetr, a 
średnica jego o pół centymetra. Areola -rejon pigmentowanej skóry wokół sutka -także 
nabrzmiewa i nabiera intensywniejszego zabarwienia; efekt ten nie występuje u mężczyzny. 
Piersi kobiece również ulegają stopniowemu powiększeniu, przeciętnie aż o 25% swego 
normalnego rozmiaru, stają się przy tym jędrniejsze, bardziej zaokrąglone i sterczące. 
Równocześnie zachodzą u obu płci daleko idące zmiany w genitaliach. U kobiety w 
ścianach pochwy dochodzi do zatrzymania krwi, a sama pochwa szybko wilgotnieje od śluzu. 
W niektórych przypadkach może to nastąpić już w niewiele sekund po rozpoczęciu gry 
miłosnej. Następuje również wydłużenie i rozszerzenie wewnętrznych dwu trzecich kanału 
pochwowego, przy czym w momencie szczytowego podniecenia powiększenie całkowitej 
długości pochwy może dojść aż do 10 cm. W miarę zbliżania się orgazmu pojawia się 
nabrzmienie zewnętrznej jednej trzeciej kanału pochwy, a w samym momencie orgazmu 
następuje spazmatyczny, trwający 2-3 sekundy skurcz mięśni tego rejonu, po którym 
przychodzą rytmiczne skurcze w odstępach ok. 0,8 sekundy. Takich rytmicznych skurczów 
bywa w każdym orgazmie od trzech do piętnastu. 
Podniecenie ujawnia się u kobiety również znacznym nabrzmieniem zewnętrznych 
narządów płciowych. Zewnętrzne wargi sromowe rozwierają się i nabrzmiewają, a rozmiary 
ich mogą wzrosnąć nawet dwu- lub trzykrotnie. Średnica warg wewnętrznych również rośnie 
dwu- lub trzykrotnie, przy czym zaczynają one wystawać poza ochronną osłonę warg 
zewnętrznych, co zwiększa jeszcze o l cm całkowitą długość kanału pochwy. W miarę 
narastania pobudzenia w wargach mniejszych zachodzi jeszcze jedna uderzająca zmiana: już 
nabrzmiałe i wystające -zmieniają ponadto swą barwę na jaskrawoczerwoną. 
Łechtaczka (żeński odpowiednik męskiego członka) też zwiększa swą objętość, potem 
jednak, przy narastaniu podniecenia, obrzmienie warg sromu maskuje tę reakcję i łechtaczka 
zostaje niejako ponownie wciągnięta pod pokrywę warg. Nie może być już wtedy drażniona 
przez penis mężczyzny bezpośrednio, ale obrzmienie i wzmożona wrażliwość czynią ją 
podatną na pobudzenie pośrednie przez rytmiczny ucisk wywierany na ten rejon przez ruchy 
kopulacyjne mężczyzny. 
Uderzającej metamorfozie ulega na skutek podniecenia seksualnego członek męski. 
Normalnie miękki i obwisły- powiększa się, sztywnieje i wznosi wskutek gwałtownego 
wzrostu ukrwienia. Jego normalna przeciętna długość rośnie o 7-8 cm. Średnica również 
znacznie się powiększa. W rezultacie -człowiek rozmiarami członka męskiego w stanie 
erekcji przewyższa wszystkie pozostałe gatunki dzisiejszych prymatów. 
W momencie orgazmu w członku męskim następuje kilka potężnych skurczów 
mięśniowych, dzięki którym płyn nasienny wyrzucony zostaje do kanału pochwowego. 
Pierwsze skurcze są najsilniejsze i zachodzą w odstępach co ok. 0,8 sekund y, a więc z tą 
samą częstotliwością, co skurcze mięśni pochwy. 
Skóra worka mosznowego mężczyzny reaguje na podniecenie skurczeniem się i 
ograniczeniem ruchomości jąder. Skrócenie powrózków nasiennych unosi jądra ku górze (tak, 
jak to się zresztą dzieje pod wpływem zimna, strachu lub gniewu) i przyciska je mocniej do 
ciała. Wzrost ukrwienia tej okolicy powoduje zarazem zwiększenie się rozmiarów jąder o 50, 
a nawet o 100%. 
Takie oto są główne przeobrażenia, które w ciałach mężczyzn i kobiet wywołują 
czynności seksualne. Natychmiast po osiągnięciu orgazmu wszystkie te objawy ulegają 
odwróceniu i osobnik szybko powraca do normalnego, spoczynkowego stanu fizjologicznego. 
Na uwagę zasługuje jeszcze jedna, końcowa reakcja: zaraz po orgazmie wystąpić może, 
zarówno u mężczyzny, jak i u kobiety, obfite pocenie się, i to niezależnie od tego, jak wiele 
wysiłku fizycznego włożone zostało w grę miłosną czy w akt spółkowania. Ale choć reakcja 
ta nie ma związku z ilością faktycznie wydatkowanej energii, jest jednak skorelowana z 
intensywnością samego orgazmu. Warstewka potu pojawia się na plecach, udach i górnych 
partiach piersi, często też występuje silne pocenie się w dołach pachowych. W niektórych 
przypadkach pocenie to objąć może cały tułów, od ramion po uda. Pot pojawia się również na 
dłoniach i podeszwach stóp, a może też wystąpić -wraz z rumieńcem seksualnym twarzy -na 
czole i wardze górnej. 
Ten krótki przegląd stosowanych u naszego gatunku bodźców seksualnych i 
wywoływanych przez nie reakcji może nam teraz posłużyć jako podstawa do rozważań nad 
znaczeniem i rolą ludzkich zachowań seksualnych zarówno z punktu widzenia ich genezy w 
ewolucji gatunku, jak i w odniesieniu do naszego trybu życia w ogóle. Przedtem jednak warto 
zwrócić uwagę na fakt, że nie wszystkie te bodźce i reakcje występują z jednakową 
częstością. Niektóre z nich zachodzą nieuchronnie, ilekroć mężczyzna i kobieta zetkną się z 
sobą w celach seksualnych, inne pojawiają się w pewnym tylko odsetku przypadków. Mimo 
to są one na tyle częste, że można je zaliczyć do naszych cech "gatunkowych". Tak np. 
rumieniec seksualny obserwuje się u 75% kobiet i u ok. 25% mężczyzn. Wzwód sutków jest 
reakcją powszechną u kobiet, zachodzi natomiast tylko u ok. 60% mężczyzn. Silne pocenie 
się po orgazmie charakteryzuje ok. 33% kobiet i mężczyzn. Inne omówione wyżej typy 
reakcji występują zawsze, choć ich intensywność i długotrwałość bywa, oczywiście, różna, 
zależnie od okoliczności. 
Wyjaśnienia wymaga jeszcze sprawa zmienności zachowań seksualnych z wiekiem. 
W ciągu pierwszej dekady życia zachowania takie nie mogą być podjęte przez żadną z obu 
płci. Obserwuje się, co prawda, u dzieci wiele tak zwanych "zabaw seksualnych", ale dopóki 
dziewczyna nie zacznie jajeczkować, a chłopiec nie dojrzeje do ejakulacji -sfera zachowań 
seksualnych nie może, oczywiście, nabrać pełnego, czynnościowego charakteru. Pierwsza 
menstruacja pojawia się u niektórych dziewcząt w wieku lat dziesięciu, do wieku lat 
czternastu występuje już u 80% dziewcząt, a do wieku lat dziewiętnastu -u 100%. Pierwszym 
menstruacjom towarzyszy, a nawet nieznacznie je wyprzedza, rozwój owłosienia łonowego, 
poszerzenie się bioder i powiększenie piersi. Ogólny rozrost ciała postępuje nieco wolniej i 
kończy się przeważnie dopiero około dwudziestego drugiego roku życia. 
Pierwsza ejakulacja u chłopców zazwyczaj nie następuje przed ukończeniem 
jedenastego roku życia, tak więc chłopcy rozpoczynają swój start seksualny później niż 
dziewczęta (najwcześniejszy znany przypadek ejakulacji dotyczył chłopca ośmioletniego, jest 
to jednak wiek zupełnie wyjątkowy). Wśród chłopców dwunastoletnich 25% ma już za sobą 
pierwszą ejakulację, a wśród czternastolatków odsetek ten rośnie już do 80% (w tym zatem 
punkcie chłopcy doganiają dziewczęta). Przeciętny wiek pierwszej ejakulacji wynosi 13 lat i 
10 miesięcy. 
Podobnie jak u dziewcząt, pojawieniu się dojrzałości płciowej towarzyszy szereg 
charakterystycznych zmian anatomicznych i funkcjonalnych. Wzrasta owłosienie ciała, 
szczególnie w okolicy łonowej i na twarzy. Typowa kolejność rozwoju owłosienia jest 
następująca: okolica łonowa, pachy, górna warga, policzki, broda i wreszcie -znacznie 
bardziej stopniowo -klatka piersiowa i inne rejony ciała. Zamiast dziewczęcego poszerzania 
się bioder następuje rozrost wszerz barków. Głos staje się niższy. Ta ostatnia zmiana 
występuje również u dziewcząt, ale w stopniu znacznie mniejszym. U obydwu płci ulega 
także przyspieszeniu wzrost narządów płciowych. 
Jest rzeczą interesującą, że jeśli mierzyć zdolność do reakcji seksualnych 
częstotliwością orgazmów -mężczyzna osiąga w tym względzie swój poziom szczytowy 
znacznie szybciej niż kobieta. Pomimo że mężczyźni zaczynają proces dojrzewania 
płciowego przeciętnie około roku później niż kobiety, dochodzą z reguły do szczytu 
wydolności jeszcze przed dwudziestką, natomiast kobiety dopiero w latach dwudziestych, a 
nawet trzydziestych. Samica naszego gatunku dopiero w wieku lat dwudziestu dziewięciu 
dorównuje przeciętną częstotliwością orgazmów piętnastoletniemu chłopcu. Zaledwie 23 % 
kobiet doznało przynajmniej raz orgazmu przed ukończeniem lat piętnastu; procent ten rośnie 
tylko do 53 w wieku lat dwudziestu, a dochodzi do 90 dopiero po osiągnięciu trzydziestego 
piątego roku życia. 
Dorosły mężczyzna osiąga orgazm przeciętnie trzy razy tygodniowo, przy czym nieco 
ponad 7% mężczyzn doświadcza ejakulacji raz dziennie lub częściej. Częstotliwość 
orgazmów u przeciętnego mężczyzny osiąga maksimum pomiędzy piętnastym i trzydziestym 
rokiem życia; po przekroczeniu trzydziestki zaczyna stopniowo maleć. Zanika zdolność do 
wielokrotnych ejakulacji, maleje też kąt wzwodu członka. Wzwód może się utrzymywać 
przeciętnie przez prawie godzinę u młodzieńców dobiegających dwudziestki; czas ten spada 
do około 7 minut w wieku lat siedemdziesięciu -ale i w tym wieku około 70% mężczyzn 
utrzymuje jeszcze seksualną aktywność. 
Podobny obraz seksualnego więdnięcia z wiekiem stwierdza się u kobiet. Stosunkowo 
nagłe ustanie owulacji około pięćdziesiątki nie likwiduje na ogół pobudliwości płciowej; 
wpływ tego wydarzenia na zachowania seksualne jest jednak u poszczególnych kobiet bardzo 
różny. 
Wszystkie rozważane wyżej zachowania kopulacyjne uprawiane są -w ogromnej 
większości przypadków -w ramach trwałego partnerstwa jednego mężczyzny i jednej kobiety. 
Partnerstwo takie może mieć postać małżeństwa lub jakiegoś związku nieformalnego. Fakt, że 
częste są stosunki pozamałżeńskie, nie świadczy wcale o istnieniu u nas chaotycznego 
promiskuityzmu. Z reguły stosunki takie przechodzą przez fazę typowych zalotów i tworzenia 
par, nawet wówczas gdy wynikający z tego związek nie jest zbyt trwały. Około 90% 
populacji wchodzi w związki formalnie uznane, ale 50% kobiet i 84% mężczyzn przystępuje 
do małżeństwa mając już za sobą doświadczenia kopulacyjne. Wśród czterdziestolatków -
26% mężatek i 50% żonatych ma na swym koncie przynajmniej jeden stosunek 
pozamałżeński. Ponadto zdarza się, że związki oficjalne załamują się po pewnym czasie i 
rozpadają (np. w Ameryce w roku 1956 w prawie 1% przypadków). Tak więc mechanizmy 
kojarzenia par, choć bardzo potężne, też nie funkcjonują bynajmniej doskonale. 
Skoro zgromadziliśmy już wszystkie te fakty, możemy przystąpić do zadawania pytań. 
W jaki sposób takie właśnie sposoby zachowań seksualnych pomagają nam, jako gatunkowi, 
w egzystencji? Dlaczego zachowujemy się właśnie tak, a nie jakoś inaczej? Być może 
pomocne w szukaniu odpowiedzi okaże się postawienie przedtem innego pytania: jak 
wyglądają nasze zachowania seksualne w porównaniu z analogicznymi zachowaniami innych 
współczesnych prymatów? 
Przede wszystkim rzuca się w oczy, że życie seksualne naszego gatunku jest, ogólnie 
biorąc, znacznie bardziej intensywne niż jakiegokolwiek innego prymata, i to nie wyłączając 
naszych najbliższych krewniaków. U małp brak w ogóle długiej fazy zalotów. Małpy nie 
wiążą się prawie nigdy w trwałe pary. Zachowania przed-kopulacyjne są krótkie i zwykle 
ograniczone do kilku prostych sygnałów głosowych i mimicznych. Samo spółkowanie też 
trwa krótko. (U pawianów na przykład od momentu rozpoczęcia spółkowania do ejakulacji 
upływa nie więcej niż 7-8 sekund, przy czym samiec wykonuje nie więcej niż 15 ruchów 
kopulacyjnych biodrami). Samica nie zdradza żadnych objawów orgazmu. Jeśli w ogóle 
zachodzi u małp jakaś forma orgazmu, to jest to reakcja bez porównania słabsza niż orgazm 
kobiety. 
Okres seksualnej receptywności u samic innych prymatów jest znacznie bardziej 
ograniczony i w ciągu każdego cyklu miesięcznego trwa zaledwie około tygodnia. Jest to już 
wprawdzie postęp w porównaniu z innymi ssakami, u których samice wykazują gotowość do 
przyjęcia samca tylko w ciągu krótkiego okresu właściwej owulacji, ale u naszego gatunku ta 
charakterystyczna dla prymatów tendencja do przedłużania okresu receptywności osiągnęła 
postać skrajną, bo kobieta zachowuje pobudliwość seksualną właściwie nieprzerwanie. 
Ponadto u samic małp wszelka aktywność seksualna wygasa zaraz po zajściu w ciążę i nie 
zostaje wznowiona przez cały okres karmienia niemowlęcia. U nas natomiast życie płciowe 
rozciąga się na obydwa te okresy: spółkowanie ulega poważniejszemu ograniczeniu tylko na 
krótki czas bezpośrednio przed i po porodzie. 
Nie ma więc wątpliwości: naga małpa jest "najerotyczniejszym" ze wszystkich 
dzisiejszych prymatów. Przyczyn tego stanu rzeczy musimy szukać w historii ewolucyjnej 
naszego gatunku. Co takiego właściwie tam zaszło? Po pierwsze, małpa ta, by przeżyć, 
musiała zacząć polować. Po drugie, musiała mieć sprawniejszy mózg, żeby nadrobić brak 
przystosowań swego ciała do łowieckiego trybu życia. Po trzecie, musiała wydłużyć swe 
dzieciństwo, żeby mózg zyskał czas wystarczający na rozrost i na edukację. Po czwarte, 
samice musiały "zostawać przy dzieciach", gdy samce ruszały na łowy. Po piąte, samce 
musiały zacząć ze sobą współdziałać w trakcie łowów. Po szóste, musiały przyjąć postawę 
wyprostowaną i używać broni, by łowy były skuteczne. Nie próbuję tu sugerować, że 
wszystkie te zmiany zachodziły w tej właśnie kolejności; przeciwnie, postępowały one 
niewątpliwie stopniowo i równoległe, w ten sposób, że jedna modyfikacja ułatwiała drugą. 
Wyliczam tu po prostu sześć głównych, zasadniczych przeobrażeń, które dokonały się w toku 
ewolucji małpy drapieżnej. W przeobrażeniach tych, jak sądzę, zawarte są wszystkie 
składniki konieczne do wytworzenia dzisiejszej złożoności naszych zachowań seksualnych. 
Zacznijmy przede wszystkim od stwierdzenia, że łowcy, oddalając się od obozowiska, 
musieli być pewni wierności pozostawionych tam samic. U samic zatem musiała wytworzyć 
się skłonność do wiązania się z jednym partnerem w trwałą parę. Ponadto, jeśli słabsze samce 
miały współpracować z innymi w łowach, trzeba im było dać więcej uprawnień seksualnych. 
Organizacja seksualna musiała ulec demokratyzacji, samice trzeba było bardziej 
sprawiedliwie "rozdzielić" pomiędzy samców. U samców też rozwinąć się musiała gotowość 
do współżycia z jedną partnerką, tym bardziej że samce te były już uzbrojone, wskutek czego 
rywalizacje seksualne byłyby znacznie niebezpieczniejsze. Wreszcie, powolny rozwój 
niemowląt wymagał znacznie zwiększonej opieki ze strony rodzicielskiej; obowiązki te 
musieli wziąć na siebie i matka, i ojciec, co także sprzyjało wytwarzaniu się trwałej więzi 
między partnerami. 
Biorąc tę sytuację za punkt wyjścia, możemy teraz przyjrzeć się dalszemu biegowi 
rzeczy. N aga małpa musiała nabyć zdolności do zakochania się, do silnego przywyknięcia do 
jednego tylko seksualnego partnera. Jakkolwiek by to ująć -wychodzi więc zawsze na jedno. 
Ale jak tego udało się dokonać? Jako przedstawiciel prymatów, istota ta miała już tendencję 
do tworzenia krótkotrwałych związków -na okres kilku godzin, być może nawet kilku dni -ale 
teraz związki te trzeba było zintensyfikować i przedłużyć. Jednym z czynników, który do tego 
dopomógł, było jej własne długotrwałe dzieciństwo. Ten wieloletni okres rozwoju dawał 
sposobność do wytworzenia głębokiej więzi uczuciowej z rodzicami, więzi znacznie 
silniejszej i trwalszej niż cokolwiek, czego doświadczyć mogą w młodości inne małpy. Utrata 
tej więzi z rodzicami po osiągnięciu dojrzałości i samodzielności zostawiałaby "pustkę 
uczuciową"; rodziła się zatem silna potrzeba wypełnienia tej luki nową, równie potężną 
więzią. 
Opisana sytuacja mogła wystarczyć do pojawienia się i zintensyfikowania takiej 
potrzeby, ale żeby ową nowo powstałą więź utrzymać przez czas dostatecznie długi do 
założenia rodziny i wychowania potomstwa, niezbędne były dodatkowe zabezpieczenia. 
Trzeba było nie tylko móc się zakochać, ale i trwać w miłości. Wydłużona i skomplikowana 
faza zalotów sprzyjała zakochaniu się, lecz do utrzymania trwałości owego zakochania trzeba 
było czegoś więcej. Najprościej cel ten osiągnąć można było przez uczynienie współżycia 
pary nagich małp źródłem większej satysfakcji. Innymi słowy sprawić, by seks musiał stać się 
bardziej nasycony erotyką. 
Jak do tego doszło? Wydaje się, że na wszelkie możliwe sposoby. Spójrzmy ponownie 
na zachowania dzisiejszej nagiej małpy, a zaczniemy teraz dostrzegać wyłaniający się model 
całej tej sytuacji. Wzmożona receptywność kobiety nie da się sprowadzić jedynie do 
zwiększenia możliwości rozrodu. To prawda, że gotowość matki do wznowienia stosunków 
płciowych jeszcze w okresie piastowania niemowlęcia zwiększa częstotliwość ciąż i porodów. 
Brak takiej gotowości byłby katastrofą dla gatunku, jeśli się zważy, jak długi jest okres 
zależności dziecka od matki. Ale to nie tłumaczy, dlaczego samica pozostaje pobudliwa 
seksualnie i gotowa na przyjęcie samca przez cały okres swego cyklu miesięcznego. Owulacja 
następuje wszak tylko raz w ciągu każdego cyklu i spółkowanie podjęte w jakimkolwiek 
innym czasie nie może mieć żadnych konsekwencji rozrodczych. Ogromna większość aktów 
spółkowania u naszego gatunku ma zatem na celu nie płodzenie potomstwa, lecz wzajemne 
dostarczanie sobie przez dwójkę partnerów satysfakcji seksualnej i cementowanie w ten 
sposób więzi między nimi. Wniosek stąd oczywisty, że uprawianie przez taką dwójkę seksu w 
celach wyłącznie erotycznych nie jest wcale jakimś wymyślnym dekadenckim obyczajem 
wynalezionym przez nowoczesną cywilizację, lecz głęboko zakorzenioną, ewolucyjnie 
uzasadnioną i biologicznie zdrową tendencją naszego gatunku. 
Nawet wówczas, gdy ustają cykle miesięczne -to znaczy w okresie ciąży -kobieta 
zachowuje pobudliwość seksualną. T o również jest bardzo ważne, bo w systemie ,jeden 
samiec -jedna samica" przymusowa abstynencja samca w tym okresie byłaby niebezpiecznym 
źródłem frustracji i zagrożeniem trwałości związku. 
Wzrosła jednak nie tylko liczba sytuacji, w których działania seksualne mogą mieć 
miejsce; również same te działania skomplikowały się i wzbogaciły. Łowiecki tryb życia, 
który wyposażył nas w nagą skórę i wrażliwsze ręce, stworzył tym samym większe pole do 
popisu dla seksualnych kontaktów dotykowych. W fazie gry miłosnej odgrywają one główną 
rolę. Dużo wtedy głaskania, ściskania i pocierania -daleko więcej niż u któregokolwiek 
innego gatunku prymatów. Ponadto narządy wyspecjalizowane, takie jak wargi, płatki uszne, 
sutki piersi i genitalia, są bogato wyposażone w zakończenia nerwowe i stały się wysoce 
uczulone na dotykowe bodźce erotyczne. Płatki uszne, jak się wydaje, wytworzyły się 
ewolucyjnie wyłącznie do tego właśnie celu. Anatomowie często traktowali je jako 
pozbawione znaczenia przydatki lub "bezużyteczne wyrostki tłuszczowe". Pospolicie spotyka 
się tłumaczenie, Że są to twory szczątkowe, wywodzące się z czasów, gdy mieliśmy wielkie 
uszy. Ale przyjrzawszy się innym gatunkom naczelnych stwierdzamy, że nie ma u nich 
mięsistych płatków usznych. Wydaje się, że narząd ten nie tylko nie jest szczątkowy, lecz 
przeciwnie, stanowi jakąś nowość; a gdy uświadomimy sobie, że pod wpływem podniecenia 
płciowego płatki ucha ulegają przekrwieniu, nabrzmiewają i stają się niesłychanie pobudliwe 
-nie pozostaje już wątpliwości, że powstanie ich miało na celu wyłącznie wyposażenie nas w 
jeszcze jedną strefę erogeniczną. (Rzecz to dziwna, że skromnego płatka usznego nie 
zaliczano jakoś do tych cech, gdy tymczasem stwierdzone są u obydwu płci przypadki 
osiągania prawdziwego orgazmu właśnie w wyniku drażnienia tych narządów). Ciekawe, że 
drugą taką osobliwą i tajemniczą cechą, której znaczenia anatomowie nie potrafią wyjaśnić, 
jest nasz wystający, mięsisty nos. Nie przypisywano mu żadnego znaczenia funkcjonalnego, 
trudno jednak uwierzyć, żeby twór tak wybitny i charakterystyczny dla jednego tylko gatunku 
prymatów miał się rozwinąć bez żadnego celu. Kiedy się czyta, że boczne ścianki nosa 
zawierają gąbczastą i podatną na jędrnienie tkankę, która w stanie pobudzenia płciowego 
ulega przekrwieniu i powoduje powiększenie się nozdrzy -sprawa zaczyna być 
zastanawiająca.
Wzbogacenie repertuaru dotykowego idzie w parze z pewnymi osobliwymi nabytkami 
w sferze wizualnej. Ważną rolę odgrywa tu nasza skomplikowana mimika, choć ewolucja 
mimiki miała oczywiście na celu udoskonalenie porozumiewania się nie tylko w kontekście 
seksualnym. Mamy najlepiej rozwiniętą i najbardziej skomplikowaną muskulaturę twarzy ze 
wszystkich gatunków naczelnych. Co więcej, mamy najsubtelniejszy i najbardziej 
skomplikowany system mimiki w całym w ogóle świecie zwierzęcym. Wykonując drobne 
ruchy mięśniami rejonu ust, nosa, oczu, brwi i czoła -i kombinując te ruchy w rozmaite 
układy -jesteśmy w stanie sygnalizować bardzo bogaty repertuar subtelnych nastrojów. W 
sytuacjach seksualnych, zwłaszcza we wczesnej fazie wabienia partnera, te miny odgrywają 
pierwszorzędną rolę. (Ich formy rozważymy szczegółowiej w innym rozdziale). W czasie 
pobudzenia płciowego następuje też rozszerzenie źrenic i choć jest to zmiana drobna, 
reagujemy na nią zapewne silniej, niż się to na pozór wydaje. Wchodzi też w grę lśnienie 
powierzchni gałek ocznych. 
Podobnie jak płatki uszne i wystający nos, tak i wargi naszego gatunku są cechą 
wyjątkową, nie spotykaną u innych prymatów. Oczywiście, wszystkie prymaty mają wargi, 
ale nie tak wywinięte na zewnątrz jak nasze. Szympans potrafi wysunąć wargi do przodu i 
ułożyć usta w "ryjek", obnażając w trakcie tego błonę śluzową, która normalnie jest ukryta 
wewnątrz szpary ustnej. Ale wargi w tej pozycji trzymane są krótko i zwierzę prędko powraca 
do swego normalnego wyglądu. My natomiast mamy wargi wysunięte permanentnie. 
Szympansowi musiałoby się wydawać, że nosimy na twarzy grymas ciągłego niezadowolenia. 
Jeśli kiedykolwiek będziecie mieli okazję zetknięcia się z przyjaznym uściskiem szympansa, 
energiczny pocałunek, który wówczas, być może, złoży on na waszej szyi, nie pozostawi wam 
wątpliwości, że małpa umie nadawać sygnały dotykowe wargami. Dla szympansa jednak jest 
to sygnał wyłącznie powitalny, nie seksualny, u naszego natomiast gatunku jest on używany 
w obydwu znaczeniach, przy czym takie kontakty dotykowe wargami stają się szczególnie 
częste i długo trwałe w fazie przed-kopulacyjnej. W związku z tą nową rolą warg stało się 
prawdopodobnie wygodniej mieć ową wrażliwą błonę śluzową stale odsłoniętą, tak aby nie 
trzeba było w czasie pocałunku utrzymywać specjalnego mięśnia okrężnego ust w stanie 
stałego skurczu; ale chodziło tu nie tylko o to. Obnażone, mięsiste wargi nabrały wyrazistego, 
charakterystycznego kształtu. Nie wtapiają się one stopniowo i nieznacznie w otaczającą 
skórę twarzy, lecz zyskały ostre od niej odgraniczenie, stając się w ten sposób ważnym 
sygnałem wizualnym. Była już o tym mowa, że podniecenie płciowe wywołuje obrzmienie i 
poczerwienienie warg; ostra linia demarkacyjna, którą ta czerwień jest obwiedziona, w 
oczywisty sposób sprzyja wzbogaceniu treści tych sygnałów, bo rozmaite subtelne zmiany w 
układzie warg stają się dzięki niej łatwiej dostrzegalne. Poza tym, także przy braku 
podniecenia, wargi są czerwieńsze niż reszta skóry twarzy i już przez sam ten fakt, nie niosąc 
nawet żadnych informacji o zmianach stanu fizjologicznego, stają się sygnałem reklamowym, 
niejako przypominają o istnieniu dotykowej struktury seksualnej. 
Zastanawiając się nad funkcjonalnym znaczeniem tych osobliwych ludzkich warg, 
anatomowie orzekli, że ich pochodzenie "nie jest jeszcze dokładnie wyjaśnione"; sugerowali, 
że kształt naszych warg ma być może jakiś związek ze wzmożeniem funkcji ssania piersi 
przez niemowlę. Ale mały szympans też ssie matkę często i bardzo skutecznie i można by 
wręcz twierdzić, że jego wargi, silniej umięśnione i bardziej "chwytne", lepiej niż ludzkie 
dostosowane są do tej czynności. Nie da się także tą drogą wyjaśnić ani pochodzenia owej 
ostrej granicy między czerwienią wargową a otaczającą skórą twarzy, ani uderzających różnic 
kształtu warg pomiędzy jasnoskórymi i ciemnoskórymi populacjami. Jeśli natomiast 
założymy, że wargi nasze funkcjonują jako urządzenie do wysyłania sygnałów wizualnych -
różnice te łatwo zrozumieć. Kiedy warunki klimatyczne wymagają posiadania ciemnej skóry, 
sygnalizacyjna funkcja warg zostaje osłabiona, bo barwa ich jest wtedy mniej kontrastowa, 
można by zatem oczekiwać, że powstanie wówczas jakieś urządzenie kompensujące ten brak, 
i chyba to właśnie się stało: wargi Murzynów zachowały swą widoczność dzięki temu, że 
stały się grubsze i bardziej wydatne. Co straciły na kontraście barwy, to nadrobiły wielkością 
i kształtem, tym bardziej są one od skóry twarzy odgraniczone "szwem wargowym", ostrzej 
niż wargi ras jasnoskórych. Tak więc anatomiczne osobliwości warg murzyńskich nie są 
cechą prymitywną; stanowią raczej progresywną specjalizację tego rejonu twarzy. 
Istnieje jeszcze kilka innych oczywistych wizualnych sygnałów seksualnych. Jak już 
wspomniałem, w okresie dojrzewania uzyskanie w pełni rozwiniętej zdolności prokreacyjnej 
jest sygnalizowane przez pojawienie się na ciele rzucającego się w oczy owłosienia, w 
szczególności wokół narządów płciowych i pod pachami, u mężczyzn zaś także na twarzy. U 
kobiet następuje szybki wzrost piersi. Zmienia się również kształt ciała: samiec staje się 
szerszy w ramionach, a samica w biodrach. Zmiany te nie tylko odróżniają jednostkę dojrzałą 
seksualnie od jednostki niedojrzałej, ale w znakomitej swej części również odróżniają 
dojrzałego samca od dojrzałej samicy. Odgrywają one rolę sygnałów pokazujących, że zaczął 
funkcjonować układ rozrodczy, i informują w każdym przypadku, czy ma on charakter męski 
czy żeński. 
Uważa się zazwyczaj, że powiększenie piersi kobiecych jest raczej związane z funkcją 
macierzyńską niż seksualną, ale teza ta jest niezbyt dobrze udokumentowana. Samice innych 
gatunków prymatów karmią przecież swe potomstwo również obfitą ilością mleka, a mimo to 
nie wykształciły wyraźnie zarysowanych półkulistych piersi. Pod tym względem samica 
naszego gatunku stanowi wyjątek wśród samic prymatów. Sterczące piersi o 
charakterystycznym kształcie są, jak się zdaje, jeszcze jedną formą sygnalizacji seksualnej. 
Wykształcenie ich umożliwiła ewolucja, która doprowadziła nasz gatunek do utraty 
owłosienia. Nabrzmiałe piersi u samicy pokrytej futrem rzucałyby się w oczy w o wiele 
mniejszym stopniu, a więc nie miałyby większego znaczenia dla sygnalizacji seksualnej, 
jednakże zarysowały się wyraźnie z chwilą, kiedy nasz gatunek utracił owłosienie. Nowy, 
rzucający się w oczy kształt piersi ma ponadto jeszcze jedną funkcję: sutki, a zwłaszcza ich 
erekcja, która towarzyszy podnieceniu seksualnemu, łatwiej przyciągają wzrok samców. Taką 
samą rolę odgrywa również pigmentowana skóra wokół sutków, która u samicy podnieconej 
seksualnie zmienia barwę na ciemniejszą. 
Nagość skóry spowodowała także, że pewne zmiany jej barwy nabyły funkcji 
sygnałów seksualnych. Do zmian takich dochodzi również w niewielkich odsłoniętych 
partiach ciał innych zwierząt, ale u naszego gatunku objęły one większe odcinki skóry. 
Czerwienimy się szczególnie często w okresie zalotów, w chwilach zaś podniecenia 
seksualnego na naszej skórze występuje charakterystyczny rumieniec. Tę formę sygnalizacji 
seksualnej rasy ciemnoskóre musiały poświęcić wymogom klimatu. Ich skóra jednakże w 
dalszym ciągu ulega tym zmianom, choć nie dają one widocznej zmiany barwy. 
Zanim przejdziemy do dalszych rozważań, musimy jeszcze zająć się pewnym dość 
niezwykłym aspektem ewolucji omówionego zestawu wizualnych sygnałów seksualnych. W 
tym celu trzeba poświęcić chwilę uwagi niektórym dość dziwnym zmianom, jakim uległy 
ciała naszych prymitywniejszych kuzynów, małp zwierzokształtnych. Ostatnie badania 
niemieckie ujawniły, że pewne gatunki zaczęły uprawiać coś w rodzaju mimikry seksualnej. 
Najciekawszymi tego przykładami są mandryl i pawian dżelada. Samiec mandryla ma 
jaskrawoczerwony członek i po obu jego stronach niebieskie plamy mosznowe. Ten zestaw 
kolorów powtarza się na pysku zwierzęcia: ma ono jaskrawoczerwony nos i nabrzmiałe, nagie 
policzki intensywnie niebieskiej barwy. Odnosi się wrażenie, że pysk zwierzęcia naśladuje 
jego rejon genitalny, powtarzając charakterystyczny dlań zestaw sygnałów wizualnych. Kiedy 
samiec mandryla zbliża się do innego zwierzęcia, to układ ciała w zasadzie zasłania widok 
jego narządów płciowych, ale mimo to mandryl może, jak się zdaje, przekazywać istotne 
informacje, posługując się swym fallicznym pyskiem. U samicy dżelady zachodzi podobne 
zjawisko. Genitalia jej otacza jaskrawo-czerwony pas skóry, obrzeżony białymi brodawkami. 
Wargi jej sromu, znajdujące się w środku tego rejonu, odznaczają się głębszą, soczystszą 
czerwienią. Ten wizualny wzór powtarza się na jej piersi, gdzie występuje obszar nagiej 
czerwonej skóry otoczony białymi brodawkami tego samego rodzaju, co brodawki wokół jej 
narządów płciowych. W środku tego obszaru skóry znajdują się ciemnoczerwone sutki, 
położone tak blisko siebie, że ich podobieństwo do warg sromu narzuca się z niezwykłą siłą. 
(O tym, jak blisko siebie są położone, świadczy fakt, że niemowlę dżelady ssie oba sutki 
jednocześnie). Zarówno barwa skóry w okolicy genitalnej, jak i barwa skóry na piersi 
zmieniają swą intensywność w różnych fazach miesięcznego cyklu płciowego. 
Narzuca się tu wniosek, że mandryl i dżelada z jakichś przyczyn przesunęły swe 
sygnały genitalne w położenie przednie. Zbyt mało znamy życie mandryli na swobodzie, 
abyśmy mogli wdawać się w rozważania na temat genezy tego dziwnego i unikalnego 
zjawiska, wiemy natomiast, że dzikie dżelady spędzają o wiele więcej czasu siedząc w 
pozycji wyprostowanej niż większość reprezentantów innych, podobnych gatunków małp. 
Jeśli pozycja ta jest dla nich bardziej typowa, to wynika stąd, że przeniósłszy sygnały 
seksualne na pierś, mogą przekazywać je innym członkom grupy łatwiej, niżby mogły to 
robić, gdyby pozostały one tylko na zadzie. Genitalia wielu gatunków prymatów odznaczają 
się jaskrawym ubarwieniem, ale tego rodzaju dublowanie należy do rzadkości. 
U naszego gatunku typowa postawa ciała uległa radykalnej zmianie. Podobnie jak 
dżelady, spędzamy dużo czasu siedząc, czyli w postawie pionowej. W kontaktach 
społecznych również stoimy wyprostowani i zwróceni twarzami do innych. Czyżbyśmy więc 
i my uprawiali tego rodzaju mimikrę? Czyżby nasza pionowa postawa wywarła wpływ na 
nasze sygnały seksualne? Rozpatrując sprawę w tym aspekcie, musimy na to pytanie 
odpowiedzieć twierdząco. Typowa pozycja, jaką przy stosunku seksualnym przyjmują samce 
wszystkich innych prymatów, to pozycja odtylna. Samica unosi wówczas zad i zwraca go ku 
samcowi, ukazując mu od tyłu swój rejon genitalny. Samiec, widząc to, rusza ku niej i 
pokrywa ją od tyłu. Podczas kopulacji ich ciała nie stykają się w pozycji frontalnej; genitalny 
rejon samca przytyka ściśle do zadu samicy. U nas sprawa wygląda zupełnie inaczej: nie tylko 
wszystkie długotrwałe czynności przed-kopulacyjne odbywają się twarzą w twarz, ale 
również sama kopulacja przebiega z reguły w takim ułożeniu. 
Kwestia pozycji przy stosunku płciowym stała się przedmiotem dyskusji. Zgodnie z 
tradycyjnym wyobrażeniem pozycja "twarzą w twarz" jest dla naszego gatunku pozycją 
biologicznie naturalną, a wszystkie inne należy uznać jedynie za jej wyrafinowane odmiany. 
Współczesne autorytety zakwestionowały ten pogląd twierdząc, że jeśli chodzi o nas, to 
żadnej pozycji nie można uznać za naturalną. Ich zdaniem nie powinniśmy rezygnować z 
żadnej pozycji seksualnej, a jako gatunek obdarzony inwencją, powinniśmy uważać za 
naturalne praktykowanie wszelkich w tym względzie wariantów, na jakie tylko mamy chęć. 
W gruncie rzeczy, im więcej będzie tych pozycji, tym lepiej, dzięki temu bowiem wzbogaci 
się i stanie się ciekawsze życie płciowe, tym samym zapobiegając pojawieniu się nudy 
między partnerami. Poglądy te są całkowicie przekonywające w kontekście, w którym 
wysuwają je ich twórcy, jednakże w swych staraniach, by przekonać nas za wszelką cenę, 
posunęli się oni za daleko. W istocie zwalczali oni przede wszystkim przekonanie, że 
wszelkie odmiany pozycji podstawowej są "grzeszne", a chcąc przeciwdziałać tego rodzaju 
mniemaniom, podkreślali szczególnie mocno wartość tych odmian i z wymienionych już 
powodów mieli całkowitą słuszność. Wszelki wzrost satysfakcji seksualnej u związanych ze 
sobą partnerów ma oczywiście duże znaczenie dla wzmocnienia łączących ich więzów. W 
tym sensie odmiany te są dla naszego gatunku czymś biologicznie zdrowym. Jednakże 
zwalczając swych przeciwników, obrońcy omawianych poglądów zapomnieli o tym, że mimo 
wszystko jedna pozycja seksualna jest dla naszego gatunku podstawowa i naturalna, a jest nią 
pozycja "twarzą w twarz". Faktycznie wszystkie sygnały seksualne i strefy erogeniczne 
znajdują się u nas na przodzie ciała: mięśnie twarzy decydujące o jej mimice, wargi, broda, 
sutki, sygnały areolarne, piersi u samicy, włosy łonowe, same genitalia oraz zasadnicze rejony 
ciała, na których występują rumieńce związane z podnieceniem seksualnym. Nasuwa się tu 
argument, że wprawdzie wiele tych sygnałów mogłoby doskonale funkcjonować we 
wczesnych fazach stosunku płciowego, kiedy partnerzy są zwróceni do siebie twarzami, 
jednakże w czasie właściwej kopulacji, kiedy dzięki uprzedniej stymulacji frontalnej oboje są 
już i tak dostatecznie podnieceni, samiec mógłby zmienić pozycję na odtylną lub na 
jakąkolwiek inną niezwykłą pozycję, jaką zechciałby wybrać. To jest na pewno prawda, 
jednakże zachowanie takie, choć może mieć wartość jako urozmaicenie, ma również pewne 
ujemne strony. Przede wszystkim dla gatunku monogamicznego, takiego jak nasz, tożsamość 
partnera seksualnego ma ogromne znaczenie. Zbliżenie frontalne pozwala, by sygnały 
seksualne i sposoby uzyskania seksualnej satysfakcji pozostawały przez cały czas trwania 
stosunku w ścisłym związku z sygnałami świadczącymi o tożsamości partnera. Stosunek 
"twarzą w twarz" jest wyrazem "seksu spersonalizowanego". Ponadto przy takiej pozycji 
przed-kopulacyjne wrażenia dotykowe pochodzące z erogenicznych stref skoncentrowanych 
na przodzie ciała mogą trwać także podczas kopulacji właściwej. Przy innych pozycjach 
tracimy wiele z tych wrażeń. Zbliżenie frontalne daje także maksymalną możliwość 
stymulacji łechtaczki wskutek kopulacyjnych ruchów samca. Wprawdzie gwałtowne ruchy 
samca będą drażniły łechtaczkę pośrednio, niezależnie od położenia jego ciała w stosunku do 
ciała samicy, jednakże przy pozycji "twarzą w twarz" także łonowy rejon ciała samca 
wywierać będzie bezpośredni rytmiczny nacisk na strefę łechtaczkową samicy, co poważnie 
zwiększy jej pobudzenie. Wreszcie trzeba wziąć pod uwagę anatomię kanału pochwowego 
samicy nagiej małpy, który -w porównaniu z kanałem pochwowym samic innych gatunków 
prymatów -w poważnym stopniu przesunął się ku przodowi. Przesunięcie to -o wiele większe, 
niż można by się spodziewać -było biernym rezultatem procesu pionizacji naszego gatunku. 
Gdyby dla samicy naszego gatunku oferowanie swych genitaliów samcowi do stosunku od 
tyłu miało jakieś znaczenie, to dobór naturalny zacząłby niewątpliwie wkrótce faworyzować 
tę tendencję i samice miałyby dziś przewód pochwowy skierowany bardziej do tyłu. 
Tak więc można przypuszczać, że pozycja "twarzą w twarz" jest dla naszego gatunku 
podstawową formą kopulacji. Oczywiście, istnieje jeszcze pewna liczba odmian, które nie 
eliminują elementu frontalnego, takich jak np. pozycja leżąca (z wariantami: samiec na 
samicy i samica na samcu), pozycja boczna, pozycja kuczna i stosunek w pozycji stojącej, ale 
najbardziej efektywna i najpowszechniej praktykowana jest pozycja horyzontalna, w której 
samiec znajduje się na samicy. Badacze amerykańscy oceniają, że w ich kraju 70% ludności 
praktykuje wyłącznie tę pozycję, a pozostali w większej części. Jedynie niecałe 10% 
eksperymentuje z pozycją tylną. Wielkie badania porównawcze, które objęły około dwustu 
różnych społeczeństw ludzkich z całego świata, wykazały, że w żadnej z badanych 
społeczności stosunek odtylny nie występuje jako praktyka normalna. 
Pogodziwszy się z tym faktem, możemy po tej dygresji powrócić do zagadnienia 
seksualnej mimikry. Jeśli samicy naszego gatunku miało się powieść odwrócenie 
zainteresowania samca od tylnej strony jej ciała i skierowanie go ku przedniej, to ewolucja 
musiała zadać sobie trud i uczynić tę przednią stronę ciała bardziej podniecającą. W jakimś 
okresie dziejów naszych praprzodków musieliśmy jeszcze praktykować kopulację od tyłu. 
Przypuśćmy, że osiągnęliśmy fazę, w której samica przesyłała samcowi sygnały seksualne za 
pomocą pary mięsistych półkolistych pośladków (nawiasem mówiąc, nigdzie poza tym nie 
występujących u prymatów) oraz pary jaskrawoczerwonych warg sromowych. Przypuśćmy 
następnie, że samiec uzyskał zdolność silnego seksualnego reagowania na te sygnały. 
Przypuśćmy też, że w tym momencie ewolucji nasz gatunek zaczął przybierać postawę coraz 
bardziej pionową, a w jego kontaktach społecznych zaczęła dominować pozycja frontalna. 
Jeśli przyjmiemy te założenia, to mamy pełne podstawy do przypuszczenia, że i u nas doszło 
do pewnego rodzaju frontalnej mimikry, analogicznej do tej, którą spotkaliśmy u pawiana 
dżelady. Czy można jednak, spoglądając na przednią stronę ciała samic naszego gatunku, 
dopatrzyć się czegokolwiek, co imitowałoby widok półkulistych pośladków i czerwonych 
warg sromowych, ukazywanych kokieteryjnie naszym praprzodkom przez ich samice? 
Odpowiedź na to pytanie rzuca się natychmiast w oczy, niczym obfity biust samicy. Sterczące 
półkuliste piersi samicy muszą być niewątpliwie odpowiednikiem mięsistych pośladków, 
ostro zaś zarysowane czerwone wargi ust -odpowiednikiem warg sromowych. (Jak 
pamiętamy, u samicy podnieconej seksualnie zarówno jedne, jak i drugie obrzmiewają i 
przybierają ciemniejszą barwę; tak więc nie tylko wyglądają podobnie, lecz także ulegają 
podobnym zmianom w odpowiednich sytuacjach). Jeśli samiec naszego gatunku był już 
przygotowany do seksualnego reagowania na te sygnały wówczas, gdy pochodziły one od 
tylnej strony ciała samicy, to powinien by na nie reagować również wtedy, kiedy pojawiły się 
w nowej formie na przedniej stronie jej ciała. I, jak się zdaje, tak właśnie się stało, piersi i usta 
kobiety przeobraziły się niejako w "kopie" pośladków i warg sromowych. (fu natychmiast 
przychodzi na myśl zwyczaj używania szminki do ust i biustonoszy, ale tą sprawą zajmiemy 
się później, kiedy będziemy omawiać szczególne techniki seksualne praktykowane w naszej 
cywilizacji). 
Sygnały wizualne mają decydujące znaczenie, ale rolę seksualną odgrywają u nas 
także pewne bodźce węchowe. Choć w toku ewolucji nasz zmysł powonienia uległ 
poważnemu zubożeniu, mimo to jest w dalszym ciągu wystarczająco sprawny, w życiu 
seksualnym zaś spełnia ważniejszą funkcję, niż zazwyczaj sądzimy. Jak wiadomo, istnieją 
różnice między zapachem ciała samca i samicy; wysunięto przypuszczenie, że proces łączenia 
się w pary -powstawania związków miłosnych -częściowo wiąże się z pewnego rodzaju 
zapachowym imprintingiem -przywiązani do specyficznej, indywidualnej woni ciała partnera. 
Ponadto trzeba tu wziąć pod uwagę intrygujące odkrycie, że w okresie dojrzewania dochodzi 
u nas do poważnej zmiany upodobań zapachowych. Przed okresem dojrzewania upodobania 
nasze kierują się ku zapachom słodkim i owocowym, ale wraz z osiągnięciem dojrzałości 
płciowej ten typ reakcji znika i dochodzi do gwałtownej zmiany gustów na rzecz woni 
kwiatów, olejków i piżma. Zmiany tej doświadczają obie płcie, jednakże pozytywna reakcja 
na zapach piżma wzrasta w większym stopniu u samców niż u samic. Twierdzi się, że w 
wieku dojrzałym potrafimy wykryć obecność piżma w powietrzu już w stężeniu 1 : 8000000, 
i jest rzeczą znamienną, że ta właśnie substancja, wytwarzana w specjalnych gruczołach 
zapachowych, odgrywa dominującą rolę w węchowej sygnalizacji wielu gatunków ssaków. 
Chociaż ludzie nie mają jakichś większych gruczołów zapachowych, jednakże podobną rolę 
odgrywają u nich gruczoły łojowe. Te dość liczne niewielkie gruczoły przypominają zwykłe 
gruczoły potowe, ale ich wydzieliny zawierają więcej substancji stałych. Rozmieszczone są 
na różnych częściach ciała, szczególnie jednak duża ich liczba znajduje się w okolicy pach i 
narządów płciowych. Uwłosienie porastające te rejony funkcjonuje niewątpliwie jako ważne 
"przechowalnie zapachu". Wysunięto twierdzenie, że woń, jaką wydzielają te strefy ciała, 
wzrasta przy podnieceniu seksualnym, ale zjawisko to nie doczekało się jeszcze dokładnej 
analizy. Wiemy jednak, że samica naszego gatunku ma o 75% gruczołów łojowych więcej od 
samca, a jak wiadomo, u niższych ssaków przed stosunkiem płciowym samiec w większym 
stopniu obwąchuje samicę niż ona jego. 
Rozmieszczenie na naszym ciele wyspecjalizowanych rejonów zapachotwórczych 
jest, jak się zdaje, jeszcze jedną formą przystosowania do frontalnej pozycji przy kontaktach 
płciowych. To, że do rejonów tych należy okolica genitalna, nie jest niczym niezwykłym, 
jako że występuje on również u wielu innych ssaków; natomiast pojawienie się gruczołów 
zapachowych pod pachami stanowi zjawisko nieoczekiwane. Wydaje się, że fakt ten 
pozostaje w związku z charakterystyczną dla naszego gatunku ogólną tendencją do 
wykształcania nowych ośrodków stymulacji seksualnej na przedniej stronie ciała; tendencja ta 
jest, oczywiście, rezultatem znacznie zwiększonej roli frontalnych kontaktów płciowych. W 
tym konkretnym przypadku doprowadziła ona do tego, że nosy partnerów pozostają bardzo 
blisko zapachotwórczych rejonów ciała niemal przez cały czas trwania czynności przed-
kopulacyjnych i kopulacyjnych. 
Dotąd rozpatrywaliśmy różne sposoby, dzięki którym rozbudowana została w 
zachowaniach seksualnych naszego gatunku faza zalotów wzmagających pożądanie, dzięki 
czemu kontakty między partnerami dawały im przy dłuższym współżyciu coraz większą 
satysfakcję, wzmacniając i podtrzymując łączącą ich więź. Ale zaloty prowadzą do aktu 
spełnienia, a tu potrzebne były jeszcze pewne ulepszenia. Zastanówmy się przez chwilę nad 
starym systemem naczelnych. Dorosłe samce są bez przerwy aktywne seksualnie, poza 
jedynie krótkim okresem bezpośrednio po ejakulacji. Wartość, jaką przedstawia dla nich 
orgazm intensywny, polega na tym, że uwalnia ich od napięcia seksualnego, a co za tym idzie 
-tłumi popęd na okres, w którym organizm może uzupełnić zapas spermy. Z drugiej strony, 
samice są aktywne seksualnie tylko przez ograniczony czas przed i po okresie owulacji i 
wtedy gotowe są spółkować z samcami w każdej chwili. Im więcej kopulacji odbędą, tym 
większa jest szansa, że dojdzie do zapłodnienia. Samice nie znają zaspokojenia seksualnego: 
nigdy nie dochodzi u nich do takiego kulminacyjnego punktu kopulacji, który uciszyłby i 
poskromił ich popęd płciowy. Kiedy wchodzą w okres rui, nie mają ani chwili do stracenia i 
muszą parzyć się niemal bez przerwy. Gdyby doświadczały silnych orgazmów, marnowałyby 
tylko cenny czas. Pod koniec kopulacji, kiedy samiec ejakuluje i schodzi z samicy, jego 
partnerka nie objawia oznak szczególnego poruszenia emocjonalnego i zazwyczaj odchodzi 
do swoich spraw, tak jak gdyby nic się nie stało. 
Natomiast jeśli chodzi o nasz gatunek, którego reprezentanci łączą się w pary, sytuacja 
przedstawia się zupełnie inaczej. Przede wszystkim, ponieważ wchodzi tu w grę tylko jeden 
samiec, przeto nic by się nie zyskało, gdyby jego samica mogła w dalszym ciągu zachowywać 
wrażliwość seksualną, kiedy on sam jest wyczerpany po orgazmie. Toteż u nas nic nie stoi na 
przeszkodzie, by samica doznawała orgazmu, co więcej, istnieją dwa czynniki, które 
zdecydowanie temu sprzyjają. Przede wszystkim orgazm jest nagrodą za seksualną 
współpracę z partnerem, co podobnie jak wszystkie inne ulepszenia w sferze życia 
seksualnego służy wzmocnieniu więzów między partnerami i podtrzymuje związek rodzinny. 
Z drugiej strony, orgazm, jakiego doznaje samica, poważnie zwiększa szanse jej zapłodnienia. 
Dokonuje się to w dość szczególny sposób, właściwy jedynie naszemu gatunkowi. Aby tę 
sprawę zrozumieć, i tym razem musimy cofnąć się do historii naszych krewnych -prymatów. 
Jeśli samica małpy zostanie inseminowana przez samca, to może oddalić się z miejsca 
kopulacji, nie lękając się, że utraci jego nasienie, które spoczywa teraz w najgłębszej części 
jej kanału pochwowego, kanał ten przebiega bowiem jeszcze mniej lub więcej poziomo. 
Gdyby samicę naszego gatunku kopulacja pozostawiała tak dalece obojętną, że i ona zaraz 
potem wstawałaby i oddalała się, to wskutek niemal pionowego położenia jej kanału 
pochwowego nasienie spłynęłoby do wylotu kanału i większa jego część zmarnowałaby się. 
Dlatego też każda reakcja, która skłania samicę do zachowania pozycji leżącej, kiedy samiec 
ejakuluje i kończy kopulację, jest czymś nader korzystnym, a gwałtowny orgazm samicy, 
który zaspokaja ją seksualnie i pozostawia wyczerpaną, przynosi właśnie taki rezultat. Z tej 
więc racji jest zjawiskiem podwójnie cennym. 
Zestawienie faktu, że orgazm samicy naszego gatunku jest czymś wyjątkowym wśród 
prymatów, z faktem, że pod względem fizjologicznym przebiega on niemal identycznie z 
orgazmem samca, pozwala przypuszczać, iż w sensie ewolucyjnym stanowi on reakcję 
"pseudosamczą". W strukturze organizmu zarówno samców, jak i samic znajdujemy latentne 
cechy płci przeciwnej. Dzięki porównawczym badaniom nad innymi grupami zwierząt 
wiemy, że ewolucja potrafi w razie konieczności uaktywnić jedną z takich cech dla 
obsłużenia zagrożonego odcinka. Otóż, jak wiadomo, samica naszego gatunku rozwinęła 
szczególną wrażliwość seksualną na drażnienie łechtaczki. Jeśli zaś przypomnimy sobie, że 
organ ten jest żeńskim homologiem, czyli odpowiednikiem męskiego członka, to porównanie 
tych dwóch faktów zdaje się wskazywać na to, że -przynajmniej w swej genezie -orgazm 
samicy jest reakcją "zapożyczoną" od samca. 
Fakt ten może również tłumaczyć, dlaczego samiec naszego gatunku ma największy 
członek wśród wszystkich prymatów. Organ ten w stanie erekcji jest nie tylko niezwykle 
długi, lecz także bardzo gruby w porównaniu z członkami innych gatunków. Wskutek 
pogrubienia członka zewnętrzne genitalia samicy są wystawione w czasie spółkowania na o 
wiele energiczniejsze tarcie. Każde wepchnięcie członka w głąb pochwy pociąga w dół rejon 
łechtaczkowy, natomiast każde cofnięcie członka podnosi ten rejon gwałtownie w górę. Jeśli 
ponadto weźmiemy pod uwagę, że rytmiczny nacisk wywierany jest na rejon łechtaczkowy 
także przez okolice łonowe samca kopulującego w pozycji frontalnej, to jak widać, mamy do 
czynienia z "masowaniem" łechtaczki, które -gdyby była samcem -należałoby uznać za 
masturbację. 
Podsumowując, możemy powiedzieć, że zarówno w sferze zachowań związanych z 
zalotami, jak i samą kopulacją, zrobiono wszystko co możliwe, by rozbudować życie 
seksualne nagiej małpy i zapewnić wytworzenie się więzi między parą w grupie ssaków, w 
której skądinąd instytucja ta jest właściwie nieznana. Ale trudności związane z 
wprowadzeniem tej nowej tendencji nie zostały jeszcze przezwyciężone. Kiedy patrzymy na 
parę nagich małp, która zgodnie współżyje ze sobą, pomagając sobie nawzajem w 
wychowywaniu swych młodych, to wszystko -pozornie -układa się dobrze. Cóż się jednak 
stanie, kiedy ich potomstwo wyrośnie i osiągnie okres dojrzewania? Gdyby stare wzorce, 
cechujące prymaty, nie uległy modyfikacji, to dorosły samiec wkrótce wypędziłby młodych 
samców, sam zaczął parzyć się z młodymi samicami, które weszłyby wówczas w skład 
jednostki rodzinnej jako dodatkowe rodzicielki, na równi ze swą matką, i w ten sposób 
powrócilibyśmy do punktu wyjścia. Podobnie, gdyby młode samce zostały zepchnięte na 
margines społeczności, otrzymując podrzędny status, jak to się dzieje u wielu gatunków 
prymatów, to ucierpiałby na tym sam charakter grupy łowieckiej, oparty na współpracy 
wszystkich samców. 
Zarysowuje się tu wyraźnie potrzeba dodatkowej modyfikacji systemu krzyżowania -
potrzeba wprowadzenia pewnego rodzaju egzogamii, czyli krzyżowania się na zewnątrz 
grupy. Aby mógł przetrwać system łączenia się w pary, zarówno córki, jak synowie muszą 
znaleźć sobie własnych partnerów. Wymóg taki nie jest czymś niezwykłym w odniesieniu do 
gatunku, w którym tworzenie się par jest regułą, i wiele przykładów tego można znaleźć 
wśród niższych ssaków, ale społeczna natura większości prymatów utrudnia realizację tego 
wymogu. U większości gatunków tworzących pary rodzina dzieli się i rozchodzi z chwilą 
uzyskania dojrzałości przez potomstwo. Ze względu na jej społeczny, oparty na współpracy 
behawior, nagiej małpy nie stać na rozproszenie się w ten sposób, toteż problem ten jest 
rozwiązywany zasadniczo podobnie. Jak u wszystkich zwierząt łączących się w pary, tak i 
tutaj rodzice są nawzajem swoją własnością. Matka "posiada" ojca seksualnie i vice versa. 
Kiedy tylko u potomstwa zaczynają się pojawiać sygnały seksualne w okresie dojrzewania, 
stają się seksualnymi rywalami: synowie -ojca, córki -matki. Z tą chwilą zaznacza się 
skłonność do przepędzenia tych rywali. U potomków pojawia się również potrzeba posiadania 
własnego "terytorium". 
Potrzeba taka musiała niewątpliwie istnieć już u rodziców, skoro sami w swoim czasie 
założyli "bazę domową", i wzorzec ten po prostu się powtarza. Rodzicielski dom-baza, który 
"posiadają" i w którym mają dominującą pozycję ojciec i matka, nie byłby miejscem po temu 
właściwym, gdyż zarówno on sam, jak i żyjące w nim osobniki są naznaczone pierwotnymi i 
wtórnymi sygnałami rodzicielskimi. Dojrzewający osobnik automatycznie odrzuci taki stan 
rzeczy i opuści dom i rodzinę, by stworzyć nową bazę do rozrodu. Proces taki jest typowy dla 
młodych drapieżców terytorialnych, ale nie dla młodych prymatów. I takiej podstawowej 
zmiany w behawiorze zażąda życie od nagiej małpy. 
Niefortunnie się może stało, że zjawisku egzogamii tak często przypisywano związek 
z "tabu kazirodztwa". Prowadzi to natychmiast do przekonania, że egzogamia jest 
ograniczeniem stosunkowo niedawnym i zdeterminowanym przez kulturę, podczas gdy 
musiała ona wykształcić się biologicznie w znacznie wcześniejszym okresie, gdyż w 
przeciwnym razie system rozmnażania, typowy dla naszego gatunku, nigdy nie rozwinąłby się 
z systemu właściwego prymatom. 
Inną pokrewną cechą, i to taką, która wydaje się charakteryzować wyłącznie nasz 
gatunek, jest zachowanie przez samicę hymenu, czyli błony dziewiczej. U niższych ssaków 
zjawisko to występuje w zarodkowej fazie rozwoju układu moczopłciowego, ale u nagiej 
małpy zachowanie błony dziewiczej jest skutkiem neotenii. Utrzymywanie się jej oznacza, że 
pierwszy stosunek płciowy w życiu samicy natrafia na pewne trudności. Skoro ewolucja 
zadała sobie tyle trudu, by samicę uczynić optymalnie wrażliwą na bodźce seksualne, to na 
pierwszy rzut oka wydaje się dziwne, że wyposażyła ją także w urządzenie o jawnie 
antykopulacyjnej funkcji. Sprzeczność ta jednak nie jest tak wielka, jak by się zdawało. 
Utrudniając, a nawet czyniąc bolesną próbę pierwszej kopulacji, hymen stanowi gwarancję, 
że samica nie będzie łatwo folgować chęci spółkowania. W wieku dojrzewania, oczywiście, 
pojawia się okres eksperymentów seksualnych, prób znalezienia odpowiedniego partnera. W 
tym okresie żadna siła nie powstrzyma młodego samca od zakończenia stosunku. Jeśli nie 
zwiąże go z samicą trwała więź, to nie czując się niczym zobowiązany, będzie je zmieniał 
kolejno, dopóki nie znajdzie odpowiedniej partnerki. Gdyby jednak młode samice pozwalały 
na to, nie wchodząc w trwałe związki z samcami, to zachodziłyby w ciążę i stawały się 
matkami będąc pozbawione opieki stałych partnerów. Hamując częściowo rozwój tej 
tendencji u samic, obecność hymenu pozwala im zaangażować się emocjonalnie jeszcze przed 
podjęciem ostatecznego kroku, zaangażować się w takim stopniu, by mogły z łatwością 
znieść wstępną fizyczną przykrość przerwania błony dziewiczej. 
W tym miejscu trzeba dodać parę słów na temat zagadnienia monogamii i poligamii. 
Wytworzenie się więzi pary, które nastąpiło u gatunku jako całości, sprzyja oczywiście 
monogamii, jednakże nie narzuca jej w sposób bezwzględny. Jeśli dziki tryb życia łowców 
przetrzebia dorosłych mężczyzn bardziej niż kobiety, to wśród mężczyzn, którzy przeżyją, 
powstaje tendencja do parzenia się z więcej niż jedną kobietą, co pozwala na wzmożenie 
rozrodu bez stwarzania niebezpiecznych napięć wywoływanych obecnością "nadliczbowych" 
kobiet. Gdyby zasada łączenia się osobników w pary nie dopuszczała żadnych wyjątków, 
byłaby mało skuteczna. Przeciwko jej rozluźnieniu działała jednak zazdrość kobiet i 
niebezpieczeństwo poważnych rywalizacji seksualnych pomiędzy nimi, jak również 
podstawowe naciski ekonomiczne, mianowicie trudność utrzymywania dużej grupy rodzinnej 
wraz z całym jej potomstwem. Poligamia mogłaby zatem występować w niewielkim stopniu, 
byłaby jednak poważnie ograniczona. Jest rzeczą interesującą, że aczkolwiek poligamia 
występuje jeszcze w niektórych pomniejszych kulturach współczesnych, wszystkie duże 
społeczeństwa (które stanowią w sumie ogromną większość populacji naszego gatunku) są 
monogamiczne. Nawet w takich, w których poligamia jest dopuszczalna, bywa ona z reguły 
praktykowana tylko przez znikomą mniejszość mężczyzn. Można by się nawet zastanawiać, 
czy fakt, że instytucja ta omija prawie wszystkie wielkie kultury, nie odegrał poważnej roli w 
osiągnięciu przez nie ich obecnej wysokiej rangi. Możemy w każdym razie zakonkludować, 
że niezależnie od tego, co w tej dziedzinie obserwujemy u peryferyjnych, zacofanych 
szczepów, w głównym nurcie naszego gatunku instytucja więzi pary samiec-samica wyraża 
się w swej najskrajniejszej postaci, mianowicie w postaci długotrwałych związków 
monogamicznych. 
Taka oto jest naga małpa w całej swej erotycznej złożoności: przepojony seksem, 
kojarzący się w pary gatunek o wielu unikalnych cechach; skomplikowana mieszanka 
małpiego dziedzictwa z wieloma naleciałościami drapieżcy. Do tego musimy dodać trzeci i 
ostatni składnik: nowoczesną cywilizację. Rozrośnięty mózg, który towarzyszył przemianie 
zwykłego mieszkańca lasu w zorganizowanego łowcę, zaczął zajmować się udoskonaleniami 
technicznymi. Proste obozowiska plemienne przekształciły się w wielkie miasta i metropolie. 
Epoka topora rozkwitła w epokę kosmiczną. Lecz jaki wpływ wywarł cały ten blask i blichtr 
na stronę seksualną gatunku? Odpowiedź, jak się zdaje, brzmi: bardzo niewielki. Wszystko to 
bowiem nastąpiło zbyt szybko i zbyt raptownie, aby mogły wytworzyć się jakieś zasadnicze 
przystosowania biologiczne. Na pierwszy rzut oka, co prawda, wydawać się może, że 
rzeczywiście miały one miejsce, ale jest to tylko gra pozorów. Poza fasadą nowoczesnego 
życia miejskiego kryje się nadal ta sama, dawna naga małpa. Zmieniły się tylko nazwy: 
zamiast "polowanie" czytaj dziś: "praca"; zamiast "łowisko" -"miejsce pracy"; zamiast 
"obozowisko" -"dom"; zamiast "więzy łączące parę"- "małżeństwo" itd. Wspomniane 
przedtem amerykańskie badania współczesnych wzorców seksualnych ujawniły, że 
fizjologiczne i anatomiczne wyposażenie gatunku jest wciąż w pełni w użyciu. Świadectwo 
prehistorycznych pozostałości, w połączeniu z danymi porównawczymi o współczesnych 
drapieżcach i innych prymatach, dają nam pojęcie o tym, w jaki sposób naga małpa używała 
swego seksualnego ekwipunku w odległej przeszłości i jak organizowała swe życie płciowe. 
Dane współczesne odsłaniają nam w zasadzie taki sam obraz, jeśli tylko zmyje się zeń ciemny 
werniks wyświechtanych morałów. Jak już powiedziałem na początku rozdziału, to raczej 
biologiczna natura zwierza wymodelowała społeczną strukturę naszej cywilizacji, a nie 
na odwrót. 
Chociaż podstawowy system seksualny zachował się w dość prymitywnej formie (nie 
doszło do "uspołecznienia" seksu, które odpowiadałoby nowym warunkom panującym w 
rozbudowanych społecznościach), to jednak wprowadzono doń wiele pomniejszych 
hamulców i ograniczeń. Było to konieczne ze względu na zmiany, które doprowadziły do tak 
dużej złożoności układu naszych anatomicznych i fizjologicznych sygnałów seksualnych, i ze 
względu na nabyty w toku ewolucji wzrost naszej wrażliwości na bodźce seksualne. Jednakże 
zarówno układ sygnałów seksualnych, jak i nasza wrażliwość seksualna były przystosowane 
do życia w małych, nader spoistych grupach plemiennych, nie zaś w ogromnych 
metropoliach. W dużych miastach nieustannie ocieramy się o setki obcych ludzi, którzy 
zarówno działają na nas stymulująco, jak i sami są podatni na stymulację. Jest to problem 
zupełnie nowy, który dopiero oczekuje rozwiązania. 
Wprowadzenie ograniczeń kulturowych musiało się w rzeczywistości zacząć 
wcześniej, zanim jeszcze pojawił się problem "obcych". Już w prostych grupach plemiennych 
osobnicy żyjący w trwałych parach musieli w jakiś sposób ograniczać swe sygnały seksualne, 
kiedy obracali się wśród obcych. Jeśli trzeba było zwiększyć popęd seksualny, aby 
podtrzymać więź łączącą pary, to należało także podjąć kroki zmierzające do przytłumienia 
go, w czasie kiedy partnerzy przebywali w rozłące, aby uniknąć zbytniego pobudzania "osób 
trzecich". U innych społecznie żyjących gatunków, gdzie samce łączą się z samicami w 
trwałe pary, problem ten rozwiązuje się za pomocą agresywnych gestów, ale w przypadku 
gatunku tworzącego zespoły współpracujące, takiego jak nasz, ewolucja faworyzowała mniej 
wojownicze metody. W tej sytuacji ratunkiem mógł się stać nasz wielki mózg. Podobnie jak 
w wielu innych dziedzinach kontaktów społecznych, istotną rolę odgrywa tu, rzecz jasna, 
porozumiewanie się za pomocą mowy ("Mój mąż by tego nie pochwalił"...), ale potrzebne są 
także bardziej bezpośrednie środki. 
Najbardziej oczywistym środkiem tego rodzaju jest uświęcony tradycją, przysłowiowy 
listek figowy. Ze względu na swą pionową postawę naga małpa nie jest w stanie podejść do 
innego przedstawiciela swego gatunku nie ukazując mu swych genitaliów. Prymaty 
poruszające się czworonożnie nie mają tego problemu. Jeśli chcą pokazać swe narządy 
płciowe, muszą przyjąć specjalną pozycję. Problem ten stoi przed nami nieustannie, bez 
względu na to, co robimy. Wynika stąd, że zwyczaj przysłaniania rejonu genitalnego musiał 
pojawić się już we wczesnym okresie rozwoju kultury. Stąd niewątpliwie wywodzi się 
również zwyczaj używania okryć jako ochrony przed zimnem, kiedy nasz gatunek 
rozprzestrzenił się na obszarach, gdzie panował mniej przyjazny klimat, ale ta faza nastąpiła 
prawdopodobnie o wiele później. 
"Antyseksualne" okrycia bywały różne w zależności od warunków kulturowych, a 
niekiedy służyły do ukrycia nawet drugorzędnych cech płciowych (okrycia piersi, zasłony 
skrywające twarz i usta). W skrajnych przypadkach genitalia kobiet nie tylko się przysłania, 
ale także uniemożliwia wszelki dostęp do nich. Najsławniejszym przykładem jest pas cnoty: 
przysłaniająca narządy płciowe i odbyt metalowa przepaska zaopatrzona w otwory, które 
umożliwiają samicy oddawanie moczu i kału. Inne podobne praktyki obejmowały zaszywanie 
w okresie przed małżeństwem sromu młodym dziewczętom albo spinanie warg sromowych 
klamrami lub pierścieniami. Stosunkowo niedawno zanotowano przypadek mężczyzny, który 
zrobił otwory w wargach sromowych swej żony i po każdym stosunku zamykał je na kłódkę. 
Tak niezwykłe środki ostrożności są, oczywiście, czymś bardzo rzadkim, ale mniej drastyczne 
ukrywanie narządów płciowych pod ubraniem jest dziś niemal powszechnie 
przyjęte. 
Inną ważną zmianą było wprowadzenie zwyczaju odbywania stosunków płciowych w 
odosobnieniu. Genitalia nie tylko stały się wstydliwą częścią ciała, ale również ich używanie 
musiało się stać sprawą wstydliwą. Doprowadziło to obecnie do powstania silnego 
skojarzenia kopulacji ze spaniem. Przez spanie z kimś rozumie się dziś spółkowanie z nim, 
toteż uprawianie czynności kopulacyjnych nie odbywa się na ogół w różnych porach dnia, 
lecz po większej części zostało ograniczone do jednej pory -późnego wieczoru. 
Bezpośrednie kontakty fizyczne stały się, jak widzieliśmy, tak ważną częścią 
seksualnego behawioru, że trzeba było je także ograniczyć w toku normalnych zajęć 
przypadających na porę dzienną. Fizyczne kontakty z obcymi, nieuchronne w naszych 
ruchliwych i tłumnych społecznościach, także trzeba było objąć zakazem. Jeśli, nawet 
przypadkiem, otrzemy się o jakiegoś obcego człowieka, to natychmiast go przepraszamy, i to 
tym gorliwiej, im bardziej seksualny charakter miała dotknięta część jego ciała. 
Przyspieszony film przedstawiający tłum, który posuwa się ulicą lub kręci koło jakiegoś 
budynku, pokazuje wyraźnie, do jak skomplikowanych manewrów uciekają się ludzie, aby 
tylko uniknąć wzajemnych kontaktów fizycznych. 
To ograniczenie fizycznych kontaktów z obcymi zazwyczaj znika tylko w wielkim 
tłoku lub też w okolicznościach, jakie stwarza kontakt ze szczególnymi kategoriami ludzi (np. 
z fryzjerami, krawcami i lekarzami), którzy są społecznie "uprawnieni" do dotykania innych. 
Kontakt fizyczny z bliskimi przyjaciółmi i z krewnymi nie podlega tak silnym 
zahamowaniom. Ich role społeczne zostały już wyraźnie uznane za nieseksualne, toteż 
kontakt z nimi przedstawia mniejsze niebezpieczeństwo. Mimo to ceremonie pozdrowienia 
zostały ogromnie sformalizowane. Uścisk dłoni stał się ściśle określonym i przestrzeganym 
zwyczajem. Pocałunek dawany na powitanie lub pożegnanie otrzymał własną zrytualizowaną 
formę (dotknięcie ustami policzka), która go odróżnia od pocałunku erotycznego. 
Pozycjom ciała w różny sposób odebrano charakter seksualny. Kobiety zdecydowanie 
unikają rozchylania nóg, które ma znaczenie zachęty seksualnej. Siedząc, trzymają nogi 
blisko siebie lub też zakładają jedną na drugą. 
Jeśli usta ułożą się w pozycji, która może nasunąć jakieś skojarzenia seksualne, to 
często zasłania się je ręką. Ponieważ chichot oraz pewne rodzaje śmiechu i mimiki są 
specyficzne dla okresu zalotów, przeto kiedy pojawią się w kontekstach towarzyskich, 
zasłaniamy zazwyczaj dolną część twarzy. 
W wielu kulturach mężczyźni pozbywają się pewnych drugorzędnych cech płciowych, 
goląc brody lub wąsy (lub też jedno i drugie). Kobiety usuwają włosy pod pachami jako 
miejsca szczególnej koncentracji woni, jeśli zwyczajowy strój odsłania ten rejon. Włosy 
łonowe są zawsze tak starannie ukryte pod ubraniem, że zazwyczaj nie wymagają usuwania, 
ale -rzecz ciekawa -modelki, których nagość na obrazie lub rzeźbie nie ma budzić skojarzeń 
seksualnych, często również je golą. 
Ponadto przy pielęgnacji ciała używa się szeroko dezodorantów. Ciało często myje się 
i kąpie -o wiele częściej, niż tego wymagają względy medyczne i higieniczne. Wonie 
wydzielane przez ciało nie są społecznie akceptowane, toteż chemiczne dezodoranty cieszą 
się bardzo dużą popularnością. 
Większość tych ograniczeń narzuca się i podtrzymuje za pomocą prostej i 
niepodważalnej metody określania tych zjawisk jako "nieładne", "niedozwolone" lub 
"niegrzeczne". Rzadko kiedy mówi się czy choćby zastanawia nad w istocie antyseksualną 
naturą tych ograniczeń. Jednakże korzysta się również z bardziej jawnych środków do 
kontrolowania tych zjawisk, takich jak sztuczne kodeksy moralne lub reguły życia 
seksualnego. I jedne, i drugie bywają różne w różnych kulturach, ale we wszystkich 
przypadkach mają na celu zasadniczo jedno: zapobiec seksualnemu podniecaniu obcych i 
ukrócić kontakty seksualne poza obrębem pary. Aby szybciej osiągnąć ten cel -a osiągnięcie 
go nawet najbardziej purytańskie grupy uważają za trudne -posłużono się różnymi technikami 
sublimacyjnymi. I tak np. często zachęca się młodych chłopców do uprawiania sportów i 
innych form aktywności fizycznej, żywiąc złudną nadzieję, że czynności te zmniejszą ich 
popęd płciowy. Bliższa analiza tego pomysłu i jego zastosowań wykazuje, że na ogół 
przynosiły one żałosne rozczarowanie. Sportowcy nie są ani bardziej, ani mniej aktywni 
seksualnie niż przedstawiciele innych grup. To, co tracą wskutek wyczerpania fizycznego, 
zyskują na fizycznej sprawności. Jedyną metodą kształtowania zachowań, która zdaje się być 
tu skuteczną, jest prastary system kar i nagród -kar za uleganie seksowi i nagród za 
ograniczanie go. Ale metoda ta, oczywiście, pociąga za sobą raczej stłumienie niż 
zmniejszenie popędu płciowego. 
Jest zupełnie jasne, iż nasze nienaturalnie rozrośnięte społeczności wymagają 
zastosowania jakichś środków, które by sprawiły, że intensyfikacja kontaktów 
międzyludzkich nie będzie prowadzić do niebezpiecznego wzrostu pozamałżeńskich 
prowokacji seksualnych. Ale naga małpa, jako prymat obdarzony silnym popędem płciowym, 
nie zniesie już większej dawki tego lekarstwa. Jej biologiczna natura nieustannie się buntuje. 
Każdemu zastosowaniu sztucznych środków kontroli nad seksem natychmiast towarzyszy 
pojawienie się ulepszeń zmierzających w przeciwnym kierunku. Często prowadzi to do wręcz 
śmiesznych sytuacji. 
Samica okrywa swe piersi, a następnie zmienia ich kształt za pomocą biustonosza. T o 
narzędzie sygnalizacji seksualnej może być watowane lub nadmuchiwane, co nie tylko 
przywraca piersiom dawny kształt, lecz także powiększa je, naśladując w ten sposób 
nabrzmienie piersi, do którego dochodzi przy podnieceniu seksualnym. W niektórych 
przypadkach kobiety o obwisłym biuście decydują się nawet na operację kosmetyczną. 
Za pomocą watowania powiększano sztucznie również inne części ciała: 
przypomnijmy sobie tylko seksualną funkcję męskich saczków i watowanych ramion, jak 
również kobiecych turniur powiększających pośladki. Nawet w naszych czasach w niektórych 
kulturach chude kobiety mogą nabyć watowane "sztuczne pośladki". Również noszenie 
obuwia na wysokich obcasach, zmieniając normalną postawę przy chodzeniu, zwiększa 
jednocześnie kołysanie się ciała w rejonie pośladkowym. W różnych czasach kobiety nosiły 
również suknie watowane na biodrach, a także obcisłe pasy, za pomocą których przesadnie 
podkreślały zarysy bioder i piersi. Figury cienkie w talii cieszyły się u kobiet wielkim 
wzięciem i szeroko rozpowszechnione było używanie ciasnych gorsetów. Szczytową formę 
tej tendencji stanowiły "osie talie", modne przed półwieczem, kiedy to kobiety decydowały 
się nawet na chirurgiczny zabieg usunięcia dolnych żeber, aby jeszcze bardziej zwiększyć ten 
efekt. 
Rozpowszechnione użycie szminki, różu i perfum w celu intensyfikacji seksualnych 
skojarzeń, związanych -odpowiednio -z ustami, rumieńcami i zapachem ciała, stanowi 
przykład dalszych sprzeczności. Kobieta, która z tak wielkim wysiłkiem usuwa naturalną woń 
swego ciała, zastępuje ją potem podniecającym zapachem perfum, które w rzeczywistości są 
często rozrzedzoną formą wydzielin gruczołów zapachowych innych, zupełnie nie 
spokrewnionych z nami ssaków. 
Kiedy obserwujemy ten wachlarz różnorakich ograniczeń seksualnych i sztucznych 
środków mających zmniejszyć nasz pociąg seksualny, nieodparcie nasuwa się pytanie, czy nie 
byłoby łatwiej w tym względzie po prostu "powrócić do natury"? Po co obniżać temperaturę 
w pokoju, skoro następnie rozpalamy w nim ogień? Jak już wyjaśniłem, przyczyna 
ograniczeń jest prosta: mają one zapobiec przypadkowym podnietom seksualnym, które 
mogłyby osłabić więź pary. Dlaczego wobec tego całkowicie nie wyeliminujemy źródeł tych 
podniet z życia społecznego? Dlaczego nie ograniczymy seksualnych prowokacji -zarówno 
naturalnych, jak i sztucznych -do momentów intymnych kontaktów między parą partnerów? 
Częściową odpowiedź na to pytanie stanowi ogromna siła naszego popędu płciowego, który 
ciągle domaga się, by mu folgować. Popęd ten rozwinął się w ramach procesu wzmacniania 
więzi pary, ale obecnie, w obfitującej w podniety seksualne atmosferze, jaka panuje w 
naszym złożonym społeczeństwie, jest on nieustannie stymulowany w sytuacjach 
pozamałżeńskich. Ale to tylko część odpowiedzi. Seks jest również instrumentem służącym 
podtrzymaniu lub polepszeniu naszego statusu społecznego; taką rolę odgrywa on 
powszechnie u innych gatunków prymatów. Jeśli samica małpy chce zbliżyć się do 
agresywnego samca w celach nieseksualnych, to może ukazać mu swe genitalia nie dlatego, 
że chce go skłonić do kopulacji, lecz dlatego, że w ten sposób pragnie w takim stopniu 
wzbudzić jego popęd seksualny, by stłumić jego wrogość. Tego rodzaju zachowanie się 
nazwano czynnością remotywacyjną. Samica posługuje się podnietą seksualną, aby 
remotywować samca, a tym samym uzyskać jakąś korzyść nie mającą charakteru 
seksualnego. Podobnymi metodami posługuje się także nasz gatunek. Do takich właśnie 
celów służy znakomita większość środków sztucznej sygnalizacji seksualnej. Zwiększając 
swą atrakcyjność dla przedstawicieli płci przeciwnej, poszczególne jednostki mogą skutecznie 
osłabiać wrogie uczucia, jakie żywią do nich inni członkowie danej grupy społecznej. 
Ze strategią tą łączą się, oczywiście, pewne niebezpieczeństwa dla gatunku żyjącego 
w parach. Przede wszystkim podniety tego rodzaju nie powinny przekraczać pewnej granicy. 
Pozostając w zgodzie z podstawowymi ograniczeniami seksualnymi, jakie rozwinęły się w 
naszej kulturze, można dać wyraźnie do poznania, że "nie mogę teraz kopulować", a 
równocześnie za pomocą innych sygnałów poinformować, że "niemniej jednak jestem bardzo 
atrakcyjna i zmysłowa". Ten drugi sygnał osłabi czyjąś wrogość, podczas gdy pierwszy 
zapobiegnie utracie panowania nad sytuacją. W ten sposób i wilk jest syty, i owca cała. 
Strategia taka powinna być nader skuteczna, ale, niestety, w grę wchodzą również inne 
czynniki. Mechanizm łączący pary nie działa bezbłędnie, musiał bowiem zostać wbudowany 
w starą strukturę właściwą prymatom, która wciąż jeszcze "prześwituje". Jeśli w związku 
łączącym pary wystąpią jakieś trudności, to dawne popędy, typowe dla prymatów, z całą 
gwałtownością znowu dają znać o sobie. Jeśli ponadto uwzględnimy fakt, że inną wielką 
zmianą, do której doszło w rozwoju nagiej małpy, było zachowanie przez przedstawicieli tego 
gatunku cechy dziecięcej ciekawości jeszcze w wieku dojrzałym, to zrozumiemy, jakimi 
niebezpieczeństwami groziła taka sytuacja. 
Cały system, o którym mówimy, był wyraźnie przystosowany do układu, w którym 
częste porody samicy prowadzą do powstania wielodzietnej rodziny, a samiec, z daleka od 
rodziny, poluje wraz z innymi samcami. Chociaż system ten zasadniczo się utrzymał, 
jednakże dwie rzeczy uległy zmianie. Po pierwsze, pojawiła się tendencja do sztucznego 
ograniczenia liczby potomstwa. Znaczy to, że obowiązki rodzicielskie nie absorbują samicy 
bez reszty i pod nieobecność swego samca jest ona bardziej dostępna jako obiekt seksualny. 
Po drugie, wiele samic wykazuje skłonność do włączania się do grup łowieckich. Łowiectwo 
zastąpiła dziś, oczywiście, "praca" i samce, które udają się do swych codziennych zajęć, mają 
szanse znaleźć się raczej w grupach złożonych z przedstawicieli obojga płci niż -jak to 
bywało dawniej -w grupach złożonych z samych samców. Znaczy to, że wytrzymałość więzi 
łączącej pary jest wystawiona na poważne próby zarówno przez samców, jak i przez samice, i 
aż nadto często ulega zerwaniu. (Dane amerykańskie, jak sobie przypominamy, wskazują, że 
26% mężatek i 50% mężczyzn żonatych miało stosunek pozamałżeński przed czterdziestym 
rokiem życia). Często jednak pierwotna więź jest na tyle silna, że zostaje zachowana nawet w 
okresie tych kontaktów zewnętrznych lub też zostaje przywrócona po ich zakończeniu. 
Jedynie w niewielkim procencie przypadków dochodzi do całkowitego i ostatecznego 
zerwania. 
Poprzestanie na tym oznaczałoby jednak pewną przesadę w potraktowaniu całej 
sprawy. Więź pary może w większości przypadków ostać się pomimo ciekawości seksualnej, 
nie jest jednak dość silna, żeby ją całkiem wymazać. Chociaż silny seksualny nawyk 
utrzymuje spoistość pary, jednakże nie usuwa zainteresowania obydwojga innymi 
seksualnymi partnerami. Jeśli zainteresowania zewnętrzne wejdą w zbyt ostry konflikt z 
więzami małżeńskimi, to trzeba znaleźć dla nich możliwie mało szkodliwy upust. Wyjściem z 
tego konfliktu stał się voyeuryzm (w najszerszym znaczeniu tego słowa), praktykowany na 
ogromną skalę. Ściśle biorąc, voyeuryzm oznacza czerpanie zadowolenia seksualnego z 
obserwowania kopulacji uprawianej przez innych, ale pojęcie to można -całkiem logicznie -
rozszerzyć tak, by obejmowało wszelkie zainteresowanie dowolnymi czynnościami 
seksualnymi bez aktywnego udziału w nich. Tego rodzaju voyeuryzm uprawia niemal cała 
ludzkość. Czynności te oglądamy, czytamy o nich, przysłuchujemy się im. Ogromna część 
programów telewizyjnych i radiowych, filmów, sztuk teatralnych i literatury pięknej służy 
zaspokojeniu tej potrzeby. W dużej mierze zaspokaja ją także prasa codzienna, periodyki oraz 
rozmowy, które prowadzimy. Voyeuryzm stał się poważną gałęzią przemysłu. W toku tej 
całej aktywności voyeurysta faktycznie nic nie robi, a wszystko dokonuje się przez 
zastępców. Potrzeba ta jest tak silna, że aż musieliśmy" wymyślić" specjalną kategorię 
zawodowców -aktorów i aktorek -którzy pozorują przed nami angażowanie się w różne fazy 
zachowań seksualnych po to tylko, byśmy ich mogli przy tym oglądać. Ludzie ci zalecają się 
do siebie i żenią się między sobą, a potem podejmują nowe role, by znów, innego dnia, 
zalecać się i żenić. W ten sposób voyeuryści otrzymują znacznie więcej potrzebnej im strawy. 
Przyjrzawszy się szerokiemu wachlarzowi gatunków zwierzęcych, musimy dojść do 
wniosku, że nasza działalność voyeurystowska jest zjawiskiem biologicznie nienormalnym. 
Jednakże jest to czynność stosunkowo nieszkodliwa, a nawet, być może, pomocna dla 
naszego gatunku, gdyż w jakimś zakresie zaspokaja naszą upartą ciekawość seksualną, nie 
wciągając zainteresowanych jednostek w nowe potencjalne związki, które mogłyby zagrozić 
trwałości więzów łączących parę. 
W bardzo podobny sposób działa prostytucja. Mamy tu, oczywiście, do czynienia z 
pewnym zaangażowaniem, ale w typowej sytuacji sprawa ogranicza się do samej fazy 
kopulacyjnej. Wcześniejsza faza zalotów, a nawet czynności przed-kopulacyjne są 
sprowadzone do absolutnego minimum, co łatwo zrozumieć zważywszy na to, że są to fazy, 
w których zaczyna się proces formowania par. Jeśli żonaty mężczyzna folguje swym chęciom 
zaspokojenia ciekawości seksualnej korzystając z usług prostytutki, to naraża oczywiście na 
niebezpieczeństwo swe małżeństwo, ale zagrożenie to nie jest tak wielkie jak wtedy, kiedy 
angażuje się w romantycznej, ale pozbawionej seksualnego charakteru aferze miłosnej. 
Inną formą aktywności seksualnej, która wymaga zbadania, jest fiksacja 
homoseksualna. Głównym celem zachowań seksualnych jest reprodukcja gatunku, w której, 
jak wiadomo, pary homoseksualne nie biorą udziału. W tym miejscu musimy zwrócić uwagę 
na pewne subtelne rozróżnienie. Z biologicznego punktu widzenia w homoseksualnym akcie 
pseudo-kopulacji nie ma nic niezwykłego. Wiele gatunków w przeróżnych okolicznościach 
praktykuje stosunki homoseksualne. Ale tworzenie się par homoseksualnych jest -z punktu 
widzenia reprodukcji -zjawiskiem niezdrowym, gdyż nie prowadzi do spłodzenia potomstwa i 
nie wykorzystuje rozpłodowych możliwości wielu samców. Aby zrozumieć, jakie są tego 
przyczyny, przyjrzyjmy się innym gatunkom. 
Wyjaśniłem już, w jaki sposób samica może uczynić użytek z sygnałów seksualnych, 
by zmienić agresywne nastawienie samca. Pobudzając go seksualnie, tłumi jego wrogość i 
unika ataku. Słabszy samiec może uciec się do podobnego sposobu. Młode samce małp, aby 
uniknąć ataku dominujących w stadzie samców, często przyjmują żeńską pozycję zachęcającą 
do kopulacji i bywają przez nie pokrywane.
Dominujące samice mogą również w ten sam sposób pokrywać samice słabsze. To 
wykorzystanie wzorców seksualnego zachowania w sytuacjach pozbawionych charakteru 
seksualnego stało się nie tylko powszechnym zjawiskiem w społecznym życiu prymatów, lecz 
także zaczęło odgrywać nader pozytywną rolę w utrzymaniu harmonii i organizacji grupy. 
Ponieważ u innych gatunków prymatów nie występuje proces intensywnego tworzenia się 
par, nie prowadzi to u nich do trudności związanych z powstawaniem długotrwałych 
związków homoseksualnych. Przelotne homoseksualne pseudo-kopulacje rozwiązują 
bezpośrednie problemy dominacji, ale nie pociągają za sobą długotrwałych związków 
seksualnych. 
Homoseksualne zachowania zdarzają się również w sytuacjach, w których idealny 
obiekt seksualny (przedstawiciel płci przeciwnej) jest niedostępny. Sytuacje takie występują 
w licznych grupach zwierząt; przedstawiciel tej samej płci służy wówczas jako zastępczy 
obiekt czynności seksualnych. Zwierzęta całkowicie odosobnione od innych często muszą 
uciekać się do środków ostatecznych i podejmują próby kopulacji z przedmiotami martwymi 
lub też się onanizują. I tak np. zauważono, że pewne drapieżniki, trzymane w niewoli, 
kopulowały z naczyniami, w których podawano im żywność. Małpy często uprawiają 
praktyki masturbacyjne; to samo zauważono także u lwów. Również zwierzęta znajdujące się 
w jednym pomieszczeniu z przedstawicielami innego gatunku mogą próbować parzyć się z 
nimi. Czynności te jednak z reguły znikają, kiedy tylko pojawi się bodziec właściwy 
biologicznie. 
Także u ludzi dochodzi często do podobnych sytuacji i reagujemy na nie przeważnie 
w taki sam sposób. Jeśli samce lub samice z jakiegoś powodu nie mogą uzyskać dostępu 
seksualnego do przedstawicieli płci przeciwnej, to dla swego popędu seksualnego znajdują 
inne formy ujścia. Mogą oni wykorzystać w tym celu przedstawicieli własnej płci, a nawet 
przedstawicieli innych gatunków, lub też mogą się onanizować. Szczegółowe amerykańskie 
badania nad behawiorem seksualnym wykazały, że w kulturze tej 13% kobiet i 37% 
mężczyzn miało -w okresie do 45 roku życia -kontakty homoseksualne prowadzące do 
orgazmu. Kontakty seksualne z przedstawicielami innych gatunków zwierzęcych są o wiele 
rzadsze (oczywiście dlatego, że dostarczają znacznie mniej właściwych podniet seksualnych), 
toteż uprawiało je tylko 3,6% kobiet i 8% mężczyzn. Onanizm, chociaż nie dostarcza podniet 
partnerskich, jest jednak tak łatwo dostępny, że występuje dużo częściej. Ocenia się, że 58% 
kobiet i 92% mężczyzn onanizuje się w jakimś okresie swego życia. 
Jeżeli wszystkie te czynności -jałowe z punktu widzenia reprodukcji -mogą być 
praktykowane bez zmniejszania na dłuższą metę rozpłodowego potencjału zainteresowanych 
jednostek, to są nieszkodliwe. W gruncie rzeczy mogą być nawet biologicznie korzystne, 
przyczyniając się do zapobieżenia seksualnej frustracji, która może prowadzić w różny 
sposób do dysharmonii społecznej. Problemem stają się dopiero z chwilą, gdy zmieniają się w 
fiksację. Gatunek nasz, jak widzieliśmy, cechuje silna tendencja do "zakochiwania się" -do 
nawiązywania potężnej więzi z przedmiotem naszych zalotów seksualnych. Ten proces 
seksualnego imprintingu sprzyja wytworzeniu się nader ważnego długotrwałego partnerstwa 
seksualnego, tak istotnego dla pełnienia przedłużających się obowiązków rodzicielskich. 
Imprinting zaczyna działać, kiedy tylko samiec i samica nawiążą poważne kontakty 
seksualne, a jego skutki są oczywiste. Najwcześniejsze obiekty, ku którym zwróciliśmy nasze 
zainteresowania seksualne, z reguły stają się jedynymi obiektami. Imprinting jest procesem 
skojarzeniowym. Pewne kluczowe bodźce, które pojawiają się w momencie uzyskania 
satysfakcji seksualnej, łączą się z nią tak ściśle, że popęd płciowy nie może już zrealizować 
się bez wystąpienia tych istotnych bodźców. Jeśli pod naciskiem środowiska społecznego 
formy najwcześniejszej satysfakcji seksualnej miały charakter homoseksualny lub 
onanistyczny, to pewne elementy tych form nabędą prawdopodobnie potężnego i trwałego 
znaczenia seksualnego. Jeśli fakty te nie stały się przyczyną większych trudności niż 
faktycznie obserwowane, to -w poważnej liczbie przypadków -zapobiegły temu dwa 
zjawiska. Po pierwsze, dysponujemy dobrze rozwiniętym zespołem instynktowych reakcji na 
charakterystyczne sygnały seksualne płci przeciwnej, tak że jest nieprawdopodobne, byśmy 
reagowali silniej na jakikolwiek obiekt pozbawiony tych sygnałów. Po drugie, nasze 
najwcześniejsze doświadczenia seksualne mają charakter nader nieobowiązujący .Zaczynamy 
od bardzo częstego i bardzo łatwego "zakochiwania się" i "odkochiwania". Robi to wrażenie, 
jak gdyby proces imprintingu pozostawał w tyle za rozwojem innych przejawów życia 
seksualnego. W czasie tej fazy "poszukiwań" z reguły doświadczamy sporej liczby słabszych 
imprintów, z których każdy jest wypierany przez następne, aż w końcu nadchodzi moment, 
kiedy stajemy się już podatni na silny imprinting. Do tego momentu jednak doznaliśmy już 
tak wielu różnorodnych bodźców seksualnych, że finiszujemy na bodźcach właściwych 
biologicznie i nawiązujemy trwały stosunek płciowy jako normalny proces heteroseksualny. 
Być może łatwiej przyjdzie nam to zrozumieć, jeśli naszą sytuację porównamy z 
sytuacją niektórych innych gatunków. I tak np. żyjące parami w całych koloniach ptaki 
wędrują na odległe lęgowiska, aby założyć gniazda. Osobniki młode i żyjące pojedynczo, 
które udają się tam po raz pierwszy jako ptaki dorosłe, muszą, podobnie jak wszystkie starsze 
ptaki, ustalić swe terytoria i znaleźć partnerów. Czynią to zresztą bez zwłoki, natychmiast po 
przybyciu. Doboru dokonują kierując się sygnałami seksualnymi osobników płci odmiennej, 
na które reagują w sposób wrodzony. Po fazie zalotów i zdobyciu partnerki samce ograniczają 
swe awanse seksualne do wybranej samiczki, co stanowi wynik działania seksualnego 
imprintingu. W trakcie zalotów instynktowne wskazówki seksualne -wspólne wszystkim 
przedstawicielom każdej płci każdego gatunku -muszą zostać skojarzone z pewnymi 
niepowtarzalnymi, indywidualnymi cechami rozpoznawczymi. Tylko w ten sposób bowiem 
proces imprintingu może seksualną wrażliwość każdego ptaka ograniczyć do jego samiczki. 
Wszystko to musi się dokonać szybko, albowiem pora lęgu trwa krótko. Gdyby z początkiem 
tej fazy eksperymentalnie usunąć z kolonii wszystkich przedstawicieli jednej płci, to mogłoby 
dojść do powstania dużej liczby związków homoseksualnych, ponieważ ptaki próbowałyby 
rozpaczliwie znaleźć substytuty właściwych partnerów. 
U ludzi proces ten przebiega o wiele wolniej, nie ograniczają nas bowiem krótkie 
okresy rozrodu. Dzięki temu mamy dość czasu na wszelkiego rodzaju próby i eksperymenty 
seksualne. Jeśli nawet znajdziemy się w środowisku osobników jednej płci, jak to się często 
zdarza w okresie dojrzewania -to nie wszyscy wchodzimy, automatycznie i na stałe, w 
związki homoseksualne. Gdybyśmy byli tacy jak ptaki gniazdujące w koloniach, to żaden 
młody mężczyzna opuszczający internat dla chłopców (lub inny podobny zakład 
niekoedukacyjny) nie miałby nawet cienia nadziei na to, że kiedykolwiek zawrze 
heteroseksualny związek. Wbrew jednak obawom sytuacja ta nie wyrządza zbyt wielkich 
szkód. W większości przypadków wrażenia odebrane w tym okresie pozostawiają jedynie 
delikatny ślad, który może zostać z łatwością wymazany przez późniejsze, silniejsze 
przeżycia. 
W niektórych jednak, choć niezbyt licznych przypadkach dochodzi do trwalszych 
szkód. Pewne elementy skojarzą się tak silnie z formami ekspresji seksualnej, że będą później 
stale wymagane przy próbach nawiązania trwałych związków z partnerem płci odmiennej. I 
nawet fakt, że sygnały seksualne dawane przez partnera tej samej płci są z natury rzeczy 
słabsze, nie będzie w stanie przeważyć skojarzeń wytworzonych już drogą imprintingu. Tu 
nasuwa się dość oczywiste pytanie, dlaczego społeczeństwo naraża się na takie 
niebezpieczeństwa. Jak się zdaje, przyczyną tego jest potrzeba możliwie największego 
przedłużenia fazy wychowania, aby dzięki temu móc sprostać ogromnie skomplikowanym 
technologicznym wymaganiom, jakie stawia kultura. Gdyby młode samce i samice zakładały 
rodziny, kiedy tylko stają się do tego biologicznie zdolne, to marnowałaby się wielka część 
potencjału edukacyjnego. Toteż aby temu za pobiec, wywiera się na młodzież bardzo duży 
nacisk. Niestety, żadne, nawet największe ograniczenia kulturowe nie są w stanie zapobiec 
rozwojowi systemu seksualnego, a jeśli rozwój ten nie jest w stanie potoczyć się normalnie, to 
ucieka się do innych możliwości. 
Istnieje jeszcze jeden odrębny, lecz ważny czynnik, który może wpływać na rozwój 
tendencji homoseksualnych. Jeśli w układzie rodzinnym dzieci poddane są wpływowi 
przesadnie "męskiej" i dominującej matki lub bardzo słabego i zniewieściałego ojca, to 
doprowadzi to do poważnych komplikacji. Ich cechy behawioralne wejdą w konflikt z 
cechami anatomicznymi. Jeżeli synowie, po uzyskaniu dojrzałości seksualnej, będą szukać 
partnerów o behawioralnych raczej niż anatomicznych cechach własnej matki, to będą skłonni 
dobierać ich sobie raczej spośród mężczyzn niż kobiet. Analogiczne niebezpieczeństwo grozi 
córkom, które będą szukać partnerów wśród kobiet. Kłopoty, jakie łączą się z tego rodzaju 
problemami seksualnymi, polegają na tym, że wskutek przedłużenia okresu zależności dzieci 
od rodziców kolejne pokolenia "zazębiają" się tak dalece, iż zaburzenia, o których mówimy, 
są ciągle przekazywane dalej. Zniewieściały ojciec, wspomniany wyżej, prawdopodobnie 
uległ uprzednio wpływowi jakichś nienormalnych wpływów seksualnych łączących jego 
rodziców itd. Problemy tego rodzaju przechodzą z pokolenia na pokolenie tak długo, dopóki 
nie znikną lub nie nabiorą takiej ostrości, że rozwiążą się same, całkowicie uniemożliwiając 
rozród. 
Jako zoolog nie mogę roztrząsać sprawy odchyleń seksualnych w taki sposób, jak to 
zazwyczaj robią moraliści. W swoich rozważaniach mogę się kierować jedynie swego rodzaju 
moralnością biologiczną, której miernikiem jest sukces lub klęska populacji. Jeśli jakieś 
wzorce zachowań seksualnych przeszkadzają reprodukcji, to można je uznać za tendencje 
niezdrowe pod względem biologicznym. Zakonnicy i zakonnice, zatwardziali starzy 
kawalerowie i stare panny oraz permanentni homoseksualiści są -z punktu widzenia 
reprodukcji -ludźmi nienormalnymi. Społeczeństwo dało im życie, oni jednak nie 
odwzajemnili mu się tym samym. Trzeba sobie także zdawać sprawę z tego, że z punktu 
widzenia rozrodu aktywny homoseksualista nie odbiega bardziej od normy niż zakonnik. 
Należy również dodać, że żadnych praktyk seksualnych, bez względu na to, jak bardzo 
wstrętne i sprośne mogą się wydawać członkom określonej kultury, nie można krytykować z 
biologicznego punktu widzenia, jeśli nie stoją one na przeszkodzie powodzeniu rozrodu. 
Nawet najbardziej groteskowe techniki seksualne, jeśli tylko przyczyniają się do 
zagwarantowania, że w ramach pary samiec zapłodni samicę lub też że łącząca ich więź 
zostanie wzmocniona, spełniają -z punktu widzenia reprodukcji -swe zadanie i biologicznie 
rzecz biorąc, są możliwe do przyjęcia na równi z uznanymi zwyczajami seksualnymi. 
Po tym stwierdzeniu muszę jednak nadmienić, że reguła ta ma pewien istotny wyjątek. 
Biologiczna moralność, o której wspomniałem wyżej, traci swe zastosowanie w warunkach 
przeludnienia, albowiem kiedy dochodzi do tego, prawa ulegają odwróceniu. Badania 
prowadzone nad innymi gatunkami w warunkach eksperymentalnie wywołanego zatłoczenia 
wykazały, że nadchodzi moment, kiedy rozrost zagęszczenia osiąga taki stopień, iż niszczy 
całą strukturę społeczną. Zwierzęta chorują, zabijają swe potomstwo, walczą zażarcie między 
sobą i kaleczą się. Żaden ciąg zachowań nie jest doprowadzany do końca, wszystko realizuje 
się tylko częściowo. W końcu ginie tyle zwierząt, że wielkość populacji zmniejsza się i proces 
rozrodu można podjąć od nowa, lecz nie wcześniej, aż dojdzie do katastrofalnego wstrząsu. 
Gdyby można było przy pojawieniu się pierwszych oznak przeludnienia zastosować jakieś 
środki kontroli narodzin, to być może udałoby się nie dopuścić do zapanowania chaosu. W 
takiej sytuacji (poważnego przeludnienia i braku jakiejkolwiek nadziei na zmniejszenie go w 
najbliższej przyszłości) na wzorce zachowań seksualnych nie sprzyjające rozrodowi należy 
spojrzeć z innego punktu widzenia. 
Nasz gatunek szybko zmierza ku takiej właśnie sytuacji. Osiągnęliśmy punkt, kiedy 
nie możemy już dłużej trwać w błogim zadowoleniu. Rozwiązanie problemu jest oczywiste: 
powinniśmy obniżyć tempo rozrodu, nie naruszając przy tym istniejącej struktury społecznej, 
ograniczyć ilościowy przyrost ludności, nie zmniejszając jakościowego rozwoju 
społeczeństwa. Techniki antykoncepcyjne są nam naturalnie potrzebne, ale nie możemy 
pozwolić, żeby zniszczyły podstawową komórkę, jaką jest rodzina. Wydaje się, że w tej 
chwili takie niebezpieczeństwo nam nie zagraża. Aczkolwiek wyrażano obawy, że szerokie 
rozpowszechnienie udoskonalonych środków antykoncepcyjnych doprowadzi do bezładnego 
promiskuizmu, jest to nader nieprawdopodobne, ponieważ nie dopuści do tego wrodzona 
gatunkowi potężna tendencja do łączenia się w pary. Mogą powstać pewne kłopoty, jeśli 
wiele par będzie stosować środki antykoncepcyjne w takim stopniu, że w ogóle nie będzie 
mieć potomstwa. Pary takie poddadzą łączące je więzi tak ciężkiej próbie, że mogą 
doprowadzić do ich zerwania. Ludzie ci pośrednio zagrożą wówczas innym parom, które będą 
miały dzieci. Ale takie skrajne ograniczenia reprodukcji nie są konieczne. Gdyby każda 
rodzina miała tylko dwoje dzieci, to rodzice reprodukowaliby po prostu siebie i przyrost 
ludności byłby równy zeru. W rzeczywistości, biorąc pod uwagę wypadki i przedwczesne 
zgony, przeciętna liczba dzieci na rodzinę powinna być nieco wyższa niż dwoje, aby ludność 
świata nie ulegała dalszemu, katastrofalnemu w perspektywie przyrostowi. Problem jednak 
polega na tym, że posługiwanie się mechanicznymi i chemicznymi środkami 
antykoncepcyjnymi jest -jako zjawisko należące do sfery seksu -czymś zupełnie nowym, toteż 
musi minąć pewien czas, zanim dokładnie poznamy jego wpływ na fundamentalną seksualną 
strukturę społeczeństwa, kiedy doświadczy go już duża liczba pokoleń, a nowe tradycje 
stopniowo zastąpią stare. Posługiwanie się środkami antykoncepcyjnymi może przecież 
wywołać pośrednio nieprzewidziane zaburzenia w systemie socjoseksualnym lub nawet 
doprowadzić do jego rozpadu. Ale tylko czas może pokazać, czy tak się stanie. Cokolwiek 
jednak się zdarzy, to alternatywa, jaka nam pozostaje, jeśli nie ograniczymy reprodukcji, jest 
o wiele gorsza. 
Mając na uwadze problem przeludnienia, można by utrzymywać, że potrzeba 
drastycznego zmniejszenia przyrostu naturalnego podważa sens jakiejkolwiek biologicznej 
krytyki bezpłodnych kategorii ludzi, takich jak zakonnicy i zakonnice, zatwardziali starzy 
kawalerowie i stare panny oraz permanentni homoseksualiści. Jest to pogląd słuszny, jeśli 
spojrzymy na sprawę wyłącznie z punktu widzenia zmniejszenia reprodukcji, ale abstrahuje 
on od innych problemów społecznych, przed którymi ludzie ci mogą w pewnych wypadkach 
stawać w szczególnej roli przedstawicieli mniejszości. Zakładając, że są dobrze 
przystosowanymi i wartościowymi członkami społeczeństwa we wszystkich dziedzinach poza 
rozrodem, należy pozytywnie ocenić ich powstrzymywanie się od udziału w powstaniu 
eksplozji demograficznej. 
Spoglądając raz jeszcze na całą sferę życia seksualnego u ludzi, możemy stwierdzić, 
że gatunek nasz zachował większą wierność swym podstawowym popędom seksualnym, niż 
mogliśmy tego oczekiwać. Jego układ seksualny prymata, modyfikowany w kierunku 
drapieżnictwa, przetrwał doskonale mimo wszystkich fantastycznych osiągnięć 
technologicznych. Gdyby grupę dwudziestu rodzin zamieszkujących tereny podmiejskie 
przenieść w prymitywne środowisko podzwrotnikowe, gdzie mężczyźni, dla zdobycia 
żywności, musieliby udawać się na łowy, to struktura życia seksualnego tego nowego 
plemienia nie wymagałaby albo żadnych zmian, albo tylko niewielu. W rzeczywistości 
bowiem wpływ, jaki duże miasta wywarły na swych mieszkańców, ogranicza się do tego, że 
wyspecjalizowali oni swe metody łowieckie (tj. metody pracy), jednakże ich system 
socjoseksualny zachował w mniejszym lub większym stopniu swą pierwotną formę. 
Zaczerpnięte z literatury fantastycznonaukowej koncepcje "ferm dziecięcych", uspołecznienia 
czynności seksualnych, wybiórczej sterylizacji i kontrolowanego przez państwo podziału 
pracy w zakresie obowiązków reprodukcyjnych pozostały w sferze fantastyki. Małpa 
kosmiczna, nawet kiedy mknie ku Księżycowi, w dalszym ciągu trzyma w portfelu fotografię 
swej żony i dzieci. Jedynie w sferze powszechnego ograniczenia rozrodczości nasz prastary 
system seksualny po raz pierwszy staje się dziś celem poważnego ataku sił nowoczesnej 
cywilizacji. Dzięki postępom medycyny i higieny osiągnęliśmy niewiarygodne sukcesy w 
dziedzinie rozmnażania się. Podjęliśmy próbę ograniczenia śmierci, ale dziś musimy 
równoważyć ją ograniczeniem narodzin. Wydaje się bardzo prawdopodobne, że mniej więcej 
w ciągu najbliższe go stulecia będziemy musieli wreszcie zmienić nasz system seksualny. 
Jeśli zaś to uczynimy, to nie dlatego, że system ten zawiódł, lecz -przeciwnie -dlatego, że był 
zbyt dobry.


3. WYCHOWANIE MŁODYCH

Na nagiej małpie spoczywa większy ciężar opieki rodzicielskiej niż na jakimkolwiek 
innym żyjącym gatunku. Wprawdzie u innych gatunków obowiązki rodzicielskie mogą być 
wykonywane nie mniej gorliwie, jednak nigdy w tak szerokim zakresie. Zanim wszakże 
rozważymy znaczenie tego zjawiska, musimy zebrać podstawowe fakty. 
Kiedy samica zostanie już zapłodniona, a zarodek zacznie rozwijać się w macicy, w 
organizmie matki zachodzi szereg zmian. Krwawienia miesięczne znikają, rano występują 
mdłości, ciśnienie krwi spada, może pojawić się lekka anemia. W miarę upływu czasu piersi 
jej nabrzmiewają i stają się wrażliwe. Apetyt ciężarnej wzrasta, a ona staje się z reguły 
bardziej ospała. 
Po okresie ciąży, trwającym w przybliżeniu 266 dni, macica zaczyna się silnie i 
rytmicznie kurczyć. Błona owodni otaczająca płód pęka, a płyn, w którym się on dotychczas 
unosił, zostaje wydalony. Dalsze gwałtowne skurcze wypychają dziecko z macicy do kanału 
pochwowego i stamtąd na zewnątrz. Ponowne skurcze macicy odklejają i usuwają łożysko. 
Pępowina łącząca noworodka z łożyskiem zostaje przerwana. U innych prymatów pępowinę 
przegryza matka i niewątpliwie ten właśnie sposób stosowany był przez naszych przodków, 
dziś natomiast przewiązuje się ją zgrabnie i przecina nożyczkami. Kikut pępowiny, wciąż 
jeszcze tkwiący przy brzuszku dziecka, usycha i odpada w kilka ; dni po porodzie. 
Powszechnie się dziś praktykuje, że w czasie porodu matce towarzyszą i pomagają 
inne dorosłe osoby. Jest to prawdopodobnie niezwykle stary sposób postępowania. Wymogi, 
narzucone przez spionizowany sposób poruszania się, miały dla samic naszego gatunku 
niezbyt miłe konsekwencje: za ten krok na drodze postępu płacą one wielogodzinnymi 
ciężkimi bólami porodowymi. 
Wydaje się rzeczą prawdopodobną, że pomoc ze strony innych osobników potrzebna 
była już w tym stadium ewolucji, w którym nasi leśni przodkowie przeobrażali się w małpę 
polującą. Na szczęście, ta skłonność gatunku do współdziałania rozwijała się równoległe z 
łowiectwem, tak że przyczyna kłopotu mogła zarazem stać się źródłem ratunku. Normalnie 
szympansica nie tylko przegryza pępowinę nowo urodzonego dziecka, lecz także pożera 
łożysko w całości lub częściowo, zlizuje wody płodowe, myje i czyści noworodka i tuli go 
ruchem ochraniającym do swojego ciała. U naszego gatunku wyczerpana matka zdaje 
wszystkie te czynności (lub ich nowoczesne odpowiedniki) na osoby jej towarzyszące. 
Po skończonym porodzie mija jeszcze dzień lub dwa, zanim mleko matki zacznie 
płynąć, ale skoro to już nastąpi, karmienie noworodka piersią trwa przez okres sięgający do 
dwóch lat. Zazwyczaj jednak okres karmienia niemowlęcia trwa krócej, a nowoczesna 
praktyka skłania się nawet do ograniczenia go do sześciu-dziewięciu miesięcy. W tym okresie 
cykl menstruacyjny ulega zwykle wstrzymaniu, a krwawienie miesięczne pojawia się na ogół 
dopiero wtedy, gdy matka przerywa karmienie dziecka piersią. Jeśli dziecko odłączone 
zostanie od piersi bardzo wcześnie lub jeśli karmione jest sztucznie, wtedy oczywiście 
przerwa ta nie występuje i kobieta może znacznie szybciej odzyskać zdolność do rozrodu. 
Jeśli natomiast postępuje ona według bardziej archaicznego systemu, karmiąc dziecko przez 
okres pełnych dwóch lat, wtedy może wydawać potomstwo tylko raz na mniej więcej trzy 
lata. (Karmienie piersią bywa czasem świadomie przedłużane jako technika 
antykoncepcyjna). Przy okresie płodności trwającym w przybliżeniu trzydzieści lat naturalna 
zdolność rozrodcza kobiety wyniesie około dziesięciu potomków. Karmiąc sztucznie lub 
wcześnie przerywając karmienie piersią, liczbę tę można by teoretycznie 
podnieść do trzydziestu. Karmienie piersią jest znacznie większym problemem dla 
samic naszego gatunku niż dla innych naczelnych. Dziecko ludzkie jest tak bezradne, że 
udział matki w tym procesie musi być znacznie bardziej aktywny, np. przez przystawienie 
dziecka do piersi i kierowanie jego czynnościami. Niektóre matki miewają trudności z 
przyuczeniem dziecka do poprawnego ssania. Przyczyną tego kłopotu bywa na ogół fakt, że 
brodawka nie sięga dość głęboko do ust oseska. Nie wystarcza, aby wargi dziecka otoczyły 
brodawkę, sięgać ona musi głębiej, tak aby przednia jej część stykała się z podniebieniem 
oraz z górną powierzchnią języka. Tylko ten bodziec wywoła intensywną akcję ssania przy 
użyciu żuchwy, języka i policzków. Aby uzyskać taką pozycję, okolica piersi bezpośrednio za 
brodawką musi być elastyczna i ciągliwa. Właśnie długość "uchwytu", jaki osesek może 
uzyskać na tej ciągliwej tkance, jest sprawą zasadniczą. Pełna sprawność ssania musi być 
osiągnięta w ciągu czterech do pięciu dni po porodzie, w przeciwnym razie proces karmienia 
piersią nie rozwinie się prawidłowo. Jeśli w pierwszym tygodniu chybione próby ssania będą 
się powtarzały, dziecko nigdy nie posiądzie w pełni prawidłowej reakcji, przyzwyczai się 
natomiast do bardziej wdzięcznej alternatywy -butelki. 
U niektórych dzieci występuje inna trudność ze ssaniem, która na matce sprawia 
często wrażenie, że niemowlę nie chce ssać. W rzeczywistości, pomimo rozpaczliwych 
wysiłków dziecka, ssanie nie zachodzi, ponieważ dziecko się dusi. Niewłaściwe ułożenie 
głowy przy piersi matki blokuje jego nos, a przy zatkanych ustach dziecko nie może nimi 
oddychać, walczy więc nie o uniknięcie ssania, lecz o powietrze. Istnieje oczywiście mnóstwo 
problemów, którym młoda matka musi sprostać, lecz ja wybrałem te dwa, ponieważ jak się 
wydaje, stanowią one kolejny dowód przemawiający za hipotezą, że pierś kobiety jest raczej 
urządzeniem służącym do przekazywania sygnałów seksualnych niż rozrośniętą maszyną do 
produkowania mleka. To właśnie ów pełny, zaokrąglony kształt jest źródłem obu tych 
problemów. Wystarczy przyjrzeć się zarysowi smoczka na butelkach do karmienia 
niemowląt, ażeby zorientować się, jaki kształt najlepiej spełnia swoje zadanie. Smoczek jest 
znacznie dłuższy i nie pęcznieje w dużą zaokrągloną półkulę, sprawiającą tyle trudności 
ustom i nosowi dziecka. Jest on też znacznie bardziej podobny do kształtu sutków samicy 
szympansa, której piersi wprawdzie lekko pęcznieją, lecz u której klatka piersiowa nawet przy 
pełnej laktacji pozostaje -w porównaniu z przeciętną samicą naszego gatunku -płaska. Z 
drugiej strony, brodawki szympansicy są znacznie bardziej wydłużone i sterczące, a mały 
szympans rozpoczynając czynność ssania nie napotyka żadnych lub tylko niewielkie 
trudności. Ponieważ dla naszych samic karmienie jest ciężkim brzemieniem, a piersi kobiece 
są tak oczywistą częścią "aparatu karmienia", przyjęliśmy automatycznie, że ich wypukły i 
zaokrąglony kształt musi stanowić integralny element tej właśnie czynności rodzicielskiej. 
Obecnie wydaje się jednak, że założenie to było fałszywe i że kształt piersi kobiecej wiąże się 
przede wszystkim z funkcją seksualną, a nie macierzyńską. 
Pozostawiając jednak kwestię karmienia, warto spojrzeć na niektóre aspekty sposobu 
zachowań matczynych przy innych okazjach. Wszelkiego rodzaju pieszczoty, niańczenie i 
czyszczenie nie wymagają zbyt wielu komentarzy, lecz sposób trzymania dziecka przez 
matkę, kiedy odpoczywa, jest bardzo charakterystyczny i wymowny. Dokładne badania 
amerykańskie wykazały, że 80% matek piastuje swe dzieci na lewej ręce, przyciskając je do 
lewej strony ciała. Jeśli zapytamy kogoś o znaczenie tej skłonności, to otrzymamy z reguły 
odpowiedź, że przyczyna leży niewątpliwie w przewadze praworęczności w populacji. 
Trzymając niemowlęta na lewej ręce, matki zachowują swobodę ręki sprawniejszej do 
manipulacji. Szczegółowa analiza wykazuje jednak, że nie w tym tkwi przyczyna. Co prawda, 
istnieje pewna mała różnica pomiędzy prawo i leworęcznymi kobietami, zbyt mała jednak, 
aby dostarczyć zadowalającego wyjaśnienia. Okazuje się, że 83% praworęcznych matek 
trzyma dziecko na lewym ramieniu, lecz równocześnie w ten sam sposób postępuje 78% 
matek leworęcznych. Innymi słowy, tylko 22% matek leworęcznych pozostawia sobie 
sprawniejszą rękę wolną do działania. Wynika stąd jasno, że musi tu istnieć jakieś inne, mniej 
oczywiste wyjaśnienie. 
Jedyny trop, który może naprowadzić nas na wyjaśnienie tej sprawy, wypływa z faktu, 
że po lewej stronie ciała matki znajduje się serce. Czyżby odgłos bicia serca był tu 
czynnikiem istotnym? A jeśli tak, to dlaczego? Rozważając tę kwestię dowodzono, że 
rozwijający się zarodek w czasie życia w łonie matki nabywa prawdopodobnie silnie 
utrwalonej reakcji (imprint) na odgłos bicia serca. Jeśli tak jest istotnie, to powtórne odkrycie 
tego znanego dźwięku już po urodzeniu może wywierać uspokajający wpływ na dziecko, 
zwłaszcza że znalazło się ono nagłe w tak obcym i zastraszająco nowym świecie 
zewnętrznym. Jeśli tak jest istotnie, to matka instynktownie lub też metodą wielu 
nieświadomych prób i błędów szybko dochodzi do odkrycia, że jej niemowlę jest 
spokojniejsze, gdy trzyma je po lewej stronie, tuż obok serca, niż po prawej. 
Choć brzmi to niewiary godnie, przeprowadzono już testy, które wykazały słuszność 
tego wyjaśnienia. Grupy noworodków w klinice położniczej umieszczono w pokoju, w 
którym rozlegał się nagrany na taśmie dźwięk bicia serca o standardowej liczbie 72 uderzeń 
na minutę. Każda grupa obejmowała po 9 noworodków; stwierdzono, że co najmniej jeden z 
nich płakał przez 60% czasu, gdy dźwięk ten był wyłączony, natomiast liczba ta spadała do 
zaledwie 38%, gdy w pokoju rozlegało się nagrane bicie serca. Noworodki objęte tym 
doświadczeniem przybierały także lepiej na wadze niż inne, mimo że ilość podawanego 
pokarmu była w obu grupach taka sama. Widocznie grupy pozbawione tego dźwięku 
wydatkowały znacznie więcej energii na intensywny płacz.
Inny test przeprowadzony został z nieco starszymi dziećmi podczas snu. Jedne grupy 
spały w ciszy, drugie przy dźwiękach nagranych kołysanek, trzecie przy metronomie 
pracującym z prędkością bicia serca (72 uderzenia na minutę), czwarte wreszcie przy 
prawdziwym dźwięku bicia serca. Następnie sprawdzono, które grupy najprędzej zasypiały. 
Grupa słuchająca normalnego bicia serca zasypiała dwa razy prędzej niż którakolwiek z 
pozostałych. Argument ten przemawia w sposób decydujący na korzyść tezy, że dźwięk bicia 
serca działa jako silny bodziec uspokajający i wskazuje na wysoką specyficzność tej reakcji. 
Imitacja metronom owa nie wystarcza -przynajmniej we wczesnym okresie niemowlęcym. 
Tak więc wydaje się raczej pewne, że tu właśnie tkwi wyjaśnienie zwyczaju trzymania 
dzieci przez matki na lewej ręce. Jest rzeczą interesującą, że spośród przeanalizowanych z 
punktu widzenia tej cechy 466 obrazów Madonny z Dzieciątkiem, pochodzących z różnych 
czasów, nawet kilkuset lat wstecz, aż 373 przedstawiają dziecko trzymane przy lewej piersi, a 
więc znów liczba rzędu 80%. Stanowi to kontrast z obserwacjami kobiet niosących pakunki; 
stwierdzono mianowicie, że 50% nosi je w lewej ręce, a 50% w prawej. 
Jakie jeszcze skutki mógłby mieć ten sercowy imprinting? Może on na przykład 
wyjaśnić, dlaczego upieramy się przy lokowaniu uczuć miłości raczej w sercu niż w głowie. 
Jak mówi piosenka: "Ty moje serce masz"! 
Może on także wyjaśnić, dlaczego matki kołyszą swoje dzieci, aby je uśpić. Ruch 
kołyszący wykonywany jest mniej więcej z taką samą częstotliwością jak bicie serca, jeszcze 
raz "przypominając" dzieciom rytmiczne doznania, do których tak bardzo przyzwyczaiły się 
w łonie matki, kiedy to owo wielkie serce dudniło nad nimi. 
Ale na tym nie koniec. Zjawisko to zdaje się nam towarzyszyć także w wieku 
dorosłym. Kołyszemy głową w udręce. Kiwamy się w przód i w tył, gdy znajdziemy się w 
stanie wewnętrznego konfliktu. Gdy zobaczycie wykładowcę lub mówcę wykonującego 
rytmiczne ruchy ciałem na mównicy, porównajcie częstotliwość tych ruchów z rytmem serca. 
Krępująca sytuacja stawania przed audytorium doprowadza mówcę do wykonywania 
najbardziej uspokajających ruchów, jakich dostarczyć mu może jego ciało w tych cokolwiek 
ograniczonych możliwościach, włącza on zatem stary rytm, znany mu z okresu płodowego. 
Ilekroć znajdujemy się w niepewnej sytuacji, wykazujemy skłonność do szukania kojącego 
rytmu serca w mniej lub bardziej ukrytej formie. Nie jest rzeczą przypadku, że większość 
melodii oraz tańców ludowych cechuje się synkopowanym rytmem. I tu znów dźwięki i ruchy 
przenoszą ich wykonawców z powrotem w bezpieczny świat łona matki. Nieprzypadkowo 
także muzyka młodzieżowa nazwana została rock music (muzyka kołysząca), a ostatnio 
przyswoiła sobie jeszcze bardziej odkrywczą nazwę -nazywa się ją teraz "muzyką beatową" 
(muzyką uderzeniową). A o czym młodzież śpiewa? "Złamałaś me serce", "Oddałaś serce 
innemu", "Moje serce należy do ciebie". 
Są to sprawy fascynujące, ale nie mogą nas one zbytnio oddalić od pierwotnego 
problemu -zachowań rodzicielskich. Dotychczas obserwowaliśmy zachowanie się matki w 
stosunku do dziecka. Towarzyszyliśmy jej w czasie dramatycznych momentów porodu, 
obserwowaliśmy ją przy karmieniu dziecka, zastanawialiśmy się, jak je trzyma i uspokaja. 
Zwróćmy się teraz ku samemu dziecku i przyjrzyjmy się, jak ono rośnie. 
Przeciętna waga noworodka zaraz po urodzeniu wynosi około 3,5 kg, co stanowi 
niewiele ponad jedną dwudziestą wagi przeciętnego rodzica. W ciągu pierwszych dwóch lat 
życia wzrastanie dziecka postępuje bardzo szybko i dość szybko przez następne cztery lata. 
Jednak w szóstym roku życia tempo wzrastania ulega znacznemu zwolnieniu. Ta faza 
powolnego wzrastania trwa u chłopców do jedenastego, a u dziewcząt do dziesiątego roku 
życia. Następnie, w okresie pokwitania, dochodzi ponownie do gwałtownego przyspieszenia 
wzrastania. To szybkie tempo wzrastania obserwuje się u chłopców pomiędzy jedenastym a 
siedemnastym, natomiast u dziewcząt między dziesiątym a piętnastym rokiem życia. Ze 
względu na nieco wcześniejsze pokwitanie dziewczęta zazwyczaj przeganiają chwilowo 
chłopców w okresie między jedenastym a czternastym rokiem życia, lecz potem chłopcy 
znów je wyprzedzają i od tego momentu już stale górują rozmiarami ciała. 
Wzrastanie ciała na wysokość kończy się u dziewcząt zazwyczaj około dwudziestego 
roku życia, u chłopców natomiast znacznie później, około dwudziestego piątego roku. 
Pierwsze zęby pojawiają się na ogół około szóstego lub siódmego miesiąca, a pełny zestaw 
zębów mlecznych jest ukształtowany zwykle pod koniec drugiego roku lub w połowie 
trzeciego. Zęby stałe zaczynają się wyrzynać w siódmym roku, lecz ostatnie trzonowce -zęby 
mądrości -na ogół dopiero w dziewiętnastym. 
Noworodki większość czasu w ciągu doby śpią. Zazwyczaj twierdzi się, że przez kilka 
pierwszych tygodni życia czuwają one tylko przez dwie godziny dziennie, nie odpowiada to 
jednak prawdzie. Dokładne badania wykazały, że przeciętny czas snu w czasie pierwszych 
trzech dni życia wynosi 16,6 godziny na dobę, występują jednak znaczne różnice 
indywidualne. Stwierdzono, że największe śpiochy przesypiały przeciętnie 23 godziny na 
dobę, a najbardziej rozbudzone tylko 10,5 godziny. 
W okresie dzieciństwa czas snu w stosunku do czasu czuwania stopniowo maleje i 
osiąga w wieku dojrzałym połowę pierwotnej szesnastogodzinnej przeciętnej. Niektóre 
dorosłe osoby sypiają jednak znacznie mniej niż osiem godzin na dobę. Dwie osoby (na każde 
sto) potrzebują tylko pięciu, dwie inne aż dziesięciu godzin snu na dobę. Nawiasem mówiąc, 
przeciętny czas snu dorosłych kobiet jest nieco dłuższy niż dorosłych mężczyzn. 
N a szesnastogodzinną dawkę snu noworodka składa się szereg krótkich okresów snu 
w ciągu doby. Jednakże nawet u niemowlęcia występuje już lekka tendencja do dłuższego snu 
w nocy niż w dzień. W miarę upływu tygodni jeden z okresów snu nocnego wydłuża się, aż 
zdominuje pozostałe. Dziecko urządza sobie teraz kilka krótkich "drzemek" w czasie dnia i 
jeden długi sen nocny. Ta zmiana sprowadza dzienną przeciętną snu do około czternastu 
godzin w wieku sześciu miesięcy. W następnych miesiącach krótkie dzienne drzemki 
zredukowane zostają do dwóch -jednej rano i jednej po południu. W drugim roku życia 
poranna drzemka zazwyczaj zanika, sprowadzając przeciętną ilość snu do trzynastu godzin na 
dobę. W piątym roku zanika również i popołudniowa drzemka; dzienna ilość snu spada do 
około dwunastu godzin na dobę. Od tego momentu aż do okresu pokwitania dobowe 
zapotrzebowanie na sen zmniejsza się o dalsze trzy godziny, tak że około trzynastego roku 
życia dzieci odpoczywają tylko przez dziewięć godzin nocnych. Począwszy od okresu 
pokwitania dobowy układ snu i czuwania u młodzieży jest podobny jak u dorosłych i sen trwa 
przeciętnie do ośmiu godzin. Tak więc osiągnięcie ostatecznego rytmu snu pokrywa się raczej 
z nastąpieniem dojrzałości płciowej niż z ostateczną dojrzałością fizyczną. 
Zaobserwowano, że w wieku przedszkolnym dzieci bardziej inteligentne wykazują 
skłonność do krótszego snu niż dzieci tępe. Po osiągnięciu lat siedmiu stosunek ten się 
odwraca; inteligentniejsi uczniowie śpią więcej niż tępi. W przeciwieństwie do tego u 
dorosłych nie stwierdzono żadnego związku między wybitnymi zdolnościami a przeciętną 
długością snu. 
Czas potrzebny na zasypianie u zdrowych mężczyzn i kobiet w różnym wieku wynosi 
przeciętnie około dwudziestu minut. Przebudzenie powinno następować spontanicznie. 
Potrzeba korzystania ze sztucznych urządzeń do budzenia świadczy o niedostatecznej ilości 
snu, za co dany osobnik musi płacić zmniejszoną czujnością w ciągu dnia. 
W okresach, w których noworodek nie śpi, wykonuje on stosunkowo mało ruchów. 
Odmiennie niż inne gatunki prymatów, ma on słabo rozwinięte umięśnienie. Młoda małpka 
potrafi przytulić się mocno do swej matki wkrótce po urodzeniu. Może ona czepiać się jej 
futra nawet jeszcze w czasie trwania porodu. W przeciwieństwie do tego noworodek ludzki 
wykazuje bezradność i może wykonywać tylko proste ruchy rękami i nogami. Dopiero po 
pierwszym miesiącu życia potrafi, bez pomocy, podnieść nieco bródkę, kiedy leży na 
brzuchu. W wieku dwóch miesięcy potrafi unieść klatkę piersiową, w trzecim miesiącu sięgać 
po zawieszone przedmioty, w czwartym potrafi już siedzieć podtrzymywany przez matkę. W 
piątym miesiącu może, siedząc na kolanach matki, chwytać przedmioty w rękę, w szóstym 
siedzi pewnie w wysokim dziecięcym krzesełku i z powodzeniem chwyta kołyszące się 
obiekty, w siódmym siedzi samo, bez pomocy, w ósmym stoi podtrzymywane przez matkę. 
W dziewiątym miesiącu życia dziecko potrafi stać trzymając się mebli, w dziesiątym raczkuje 
po podłodze na rękach i kolanach, w jedenastym chodzi prowadzone za rączkę przez 
rodziców. W dwunastym miesiącu dziecko umie podciągnąć się samo do pozycji stojącej, 
trzymając się trwałych przedmiotów; w trzynastym potrafi wdrapać się na kilka stopni; w 
czternastym wstaje o własnych siłach, nie przytrzymując się mebli; w piętnastym miesiącu 
następuje wreszcie ten wielki moment, gdy zaczyna chodzić samo, bez pomocy. (Są to 
oczywiście dane przeciętne, lecz wskazują dobrze, choć tylko z grubsza, na tempo rozwoju 
postawy i zdolności lokomotorycznych naszego gatunku). 
W momencie, w którym dziecko zaczyna chodzić samodzielnie, zaczyna także 
wypowiadać swoje pierwsze słowa -początkowo kilka prostych wyrazów, lecz już wkrótce 
słownik jego zaczyna się wzbogacać w zadziwiającym tempie. W wieku dwóch lat przeciętne 
dziecko potrafi wymawiać prawie 300 słów, w trzecim potraja tę liczbę, w czwartym radzi 
sobie prawie z 1600, a w piątym osiąga zasób 2100 słów. To ogromne tempo uczenia się w 
dziedzinie imitacji wokalnej (naśladownictwa głosów) występuje tylko u naszego gatunku i 
musi być uznane za jedno z naszych największych osiągnięć. Jego powołanie wiąże się, jak 
widzieliśmy w rozdziale pierwszym, z palącą potrzebą bardziej precyzyjnego i 
użyteczniejszego porozumienia się podczas współdziałania w łowach. U innych, blisko z 
nami spokrewnionych współczesnych prymatów nie obserwujemy w toku ich rozwoju 
osobniczego żadnych w tym względzie analogii. Szympansy, podobnie jak i my, potrafią 
niezwykle szybko nauczyć się naśladowania manipulacji, lecz nie radzą sobie z imitowaniem 
głosu. Przeprowadzono jedną poważną i niezwykle mozolną próbę nauczenia młodego 
szympansa mowy, lecz wyniki były bardzo skromne. Zwierzę to chowane było w domu, w 
warunkach identycznych jak dzieci naszego gatunku. Łącząc nagrody w postaci pokarmu z 
manipulacjami na wargach zwierzęcia, czyniono długotrwałe wysiłki, aby je skłonić do 
wypowiadania prostych słów. W wieku dwu i pół lat zwierzę to umiało wymówić słowa: 
"mama", "papa" oraz "kap" (ang. cup = filiżanka). Szympans potrafił je czasem wypowiadać 
w poprawnym kontekście, szepcząc "kap", kiedy chciał się napić wody. Te Żmudne 
ćwiczenia kontynuowano, lecz cały słownik szympansa w wieku sześciu lat (kiedy dziecko 
naszego gatunku przekroczyłoby już znacznie liczbę 2000 słów) nie obejmował więcej niż 
siedem słów. 
Różnica ta -to kwestia mózgu, a nie głosu. Szympans ma aparat wokalny pod 
względem struktury w pełni zdolny do wydawania szerokiego zakresu dźwięków. Nie tam 
zatem tkwi słabość, którą można by wytłumaczyć tępotę tego zwierzęcia. Źródła tej słabości 
tkwią wewnątrz jego czaszki.
W przeciwieństwie do szympansów, niektóre ptaki wykazują uderzające zdolności do 
naśladownictwa głosu.
Papugi, papużki faliste, szpaki, krukowate oraz wiele innych gatunków potrafi łatwo 
wyrecytować całe zdanie bez mrugnięcia okiem, lecz, niestety, mają one zbyt "ptasie mózgi", 
aby tę zdolność właściwie wykorzystać. Naśladują tylko złożoną sekwencję dźwięków i 
powtarzają ją automatycznie, w stałej kolejności i bez związku ze zjawiskami zewnętrznymi. 
Mimo wszystko jest rzeczą zadziwiającą, że szympansy i małpy zwierzokształtne nie potrafią 
w tej dziedzinie osiągnąć lepszych rezultatów niż obserwowane u nich. Nawet kilka 
najprostszych, kulturowo uwarunkowanych słów byłoby tak pożyteczne w ich naturalnym 
środowisku, że trudno zrozumieć, dlaczego zdolności tej nie rozwinęły. 
Powracając do naszego gatunku stwierdzić trzeba, że pewne podstawowe, instynktowe 
pomruki, jęki i krzyki prymatów występują i u nas: nie zostały one wyparte przez nowo 
nabyte zdolności werbalne. Te wrodzone sygnały dźwiękowe przetrwały i zachowały swoją 
ważną rolę. Stanowią one nie tylko głosowy fundament, na którym budować możemy nasz 
werbalny "drapacz chmur", lecz istnieją także samoistnie, jako typowe dla gatunku środki 
porozumiewania się. W przeciwieństwie do sygnałów słownych pojawiają się bez treningu i 
mają we wszystkich kulturach to samo znaczenie. Pisk, skomlenie, śmiech, ryk, jęk i 
rytmiczny płacz przekazują te same informacje każdemu i wszędzie. Podobnie jak dźwięki 
innych zwierząt odnoszą się one do podstawowych nastrojów emocjonalnych i dają 
natychmiastową informację o stanie motywacyjnym osobnika wydającego dźwięk. W ten sam 
sposób zachowaliśmy nasze instynktowe sygnały mimiczne, jak uśmiech, szczerzenie zębów, 
marszczenie brwi, wytrzeszczanie oczu, paniczny i zły wyraz twarzy. One także są wspólne 
dla wszystkich społeczeństw i trwają pomimo nabycia wielu kulturowych gestów. 
Obserwowanie, jak pojawiają się te podstawowe, charakterystyczne dla gatunku 
dźwięki i grymasy w początkowym okresie naszego rozwoju, to rzecz nader intrygująca. 
Reakcja rytmicznego płaczu (jak wszystkim aż nazbyt dobrze wiadomo) występuje już od 
urodzenia. Uśmiech pojawia się później, około piątego tygodnia życia, śmiech i napady złego 
humoru dopiero w trzecim lub czwartym miesiącu. Tym zachowaniom warto przyjrzeć się 
bliżej. 
Płacz to nie tylko najwcześniejszy przejaw nastroju, lecz także sygnał najbardziej 
podstawowy. Uśmiech i śmiech to sygnały unikalne i wyspecjalizowane, ale zdolność do 
płaczu cechuje tysiące innych gatunków. Właściwie wszystkie ssaki (nie mówiąc o ptakach) 
w razie trwogi lub bólu wydają wysokie piskliwe krzyki, kwiki lub skowyt. Wśród ssaków 
wyższych, których wyraz twarzy rozwinął się w wizualne urządzenie sygnalizacyjne, 
informacjom alarmującym towarzyszą charakterystyczne grymasy strachu. Niezależnie od 
tego, czy występują one u zwierząt młodych czy dorosłych, reakcje te wskazują, że coś jest 
naprawdę nie w porządku. Osobnik młodociany alarmuje rodziców, dorosły ostrzega 
pozostałych członków swojej grupy społecznej. 
W dzieciństwie wiele doznań zmusza nas do płaczu. Płaczemy, gdy nas coś boli, gdy 
jesteśmy głodni, gdy zostawią nas samych, gdy zetkniemy się z obcym, nie znanym nam 
bodźcem, gdy nagle utracimy źródło naszego fizycznego wsparcia lub gdy przeszkodzi się 
nam w osiągnięciu upragnionego celu. Kategorie te sprowadzają się do dwóch ważnych 
czynników: bólu fizycznego i niepewności. W każdym przypadku podanie sygnału wywołuje 
(lub powinno wywołać) u rodziców reakcję ochrony. Jeśli w momencie podawania sygnału 
dziecko znajduje się w pewnej odległości od rodzica, natychmiastowym skutkiem sygnału jest 
zbliżenie się do dziecka, wzięcie go na ręce, ukołysanie, pieszczenie lub głaskanie. Gdy 
dziecko znajduje się w bezpośrednim kontakcie z rodzicami lub też płacz nie ustaje po 
nawiązaniu kontaktu, wtedy bada się jego ciało, by wykryć ewentualną przyczynę bólu. 
Reakcja rodzicielska trwa tak długo, aż sygnał zostanie wygaszony, i pod tym względem 
płacz różni się zasadniczo od sygnałów uśmiechu i śmiechu. 
Na czynność płaczu składają się: napięcie mięśni, połączone z zaczerwienieniem 
twarzy, łzawieniem oczu, otwieraniem ust, cofaniem warg oraz spotęgowanymi wdechami i 
intensywnymi wydechami i, oczywiście, wysokie, chrapliwe dźwięki. Starsze dzieci biegną 
ponadto w kierunku rodziców i tulą się do nich. 
Wzorzec ten opisałem bardziej szczegółowo, mimo iż jest on dobrze znany, ze 
względu na to, że z niego właśnie rozwinęły się nasze wyspecjalizowane sygnały śmiechu i 
uśmiechu. Kiedy ktoś mówi "uśmialiśmy się do łez", stanowi to właśnie ilustrację tego 
związku, tyle tylko, że z punktu widzenia ewolucji rzeczy mają się akurat odwrotnie -
płakaliśmy aż do śmiechu. Jak do tego doszło? Najpierw trzeba sobie zdać sprawę, jak bardzo 
podobne są płacz i śmiech jako wzorce reakcji. Związane z nimi nastroje są tak różne, że 
podobieństwo to skłonni jesteśmy przeoczyć. Śmiech, podobnie jak płacz, wiąże się z 
napięciem mięśni, otwieraniem ust, cofaniem warg, szybszymi wdechami i intensywnymi 
wydechami. Przy silnym śmiechu występuje także zaczerwienienie twarzy i łzawienie oczu. 
Wydawane dźwięki nie są jednak tak chrapliwe i wysokie, a poza tym są krótsze i następują 
po sobie szybciej. To tak, jak gdyby długie zawodzenie dziecka podzielone zostało na 
odcinki, pocięte na małe kawałeczki, a równocześnie stało się gładsze i niższe. 
Wydaje się, że reakcja śmiechu rozwinęła się z reakcji płaczu, jako sygnał wtórny, w 
sposób następujący. Wspomniałem już wcześniej, że płacz towarzyszy nam już w momencie 
urodzenia, a śmiech pojawia się dopiero w trzecim lub czwartym miesiącu życia. Pojawienie 
się zdolności do śmiechu zbiega się w czasie z rozwojem umiejętności rozpoznawania 
rodziców. Dziecko, które poznaje własnego ojca, jest może mądre, ale dziecko, które poznaje 
swoją matkę, jest uśmiechnięte. Zanim nauczy się ono rozpoznawać twarz matki i odróżniać 
ją od innych dorosłych, może gaworzyć i gulgotać, lecz nie będzie się śmiało. Reakcja, która 
zachodzi, kiedy zaczyna ono odróżniać swoją własną matkę, polega także i na tym, że dziecko 
zaczyna się bać innych, obcych dorosłych. W wieku dwóch miesięcy każda dorosła twarz jest 
dobra, wszyscy przyjaźnie usposobieni dorośli są mile widziani. Lecz teraz obawy dziecka 
przed otaczającym je światem zaczynają dojrzewać, a każdy nieznajomy osobnik może je 
zaniepokoić i pobudzić do płaczu. Później zorientuje się ono szybko, że niektórzy dorośli 
mogą także być dobrzy i nie będzie się ich bało, lecz dzieje się to wtedy na zasadzie selekcji, 
w oparciu o rozpoznawanie osób. Wskutek mocnego utrwalenia się owej "reakcji na matkę" 
dziecko może popaść w dziwny konflikt. Wykonując gest, który dziecko zaniepokoi, matka 
przekazuje mu dwa zespoły przeciwstawnych sygnałów. Jeden z nich oznacza: ,jestem twoją 
matką -twoją osobistą ochroną; nie masz się czego obawiać", a drugi mówi: "uważaj, coś tu 
jest nie w porządku". Konflikt ten nie mógł pojawić się wcześniej, kiedy matka nie była 
jeszcze znana dziecku jako indywiduum, ponieważ gdyby wtedy zachowała się niepokojąco, 
stanowiłaby w tym momencie po prostu bodziec strachu i nic więcej. Lecz teraz podawany 
przez nią sygnał może mieć podwójne znaczenie: ,jest niebezpieczeństwo, ale nie ma 
niebezpieczeństwa". Lub innymi słowy: "może się wydawać, że to niebezpieczeństwo, ale 
ponieważ pochodzi ono ode mnie, nie musisz go traktować poważnie". W efekcie następuje 
reakcja dziecka, która w połowie stanowi reakcję płaczu, w połowie zaś bełkot oznaczający 
rozpoznanie matki. Ta magiczna kombinacja daje w rezultacie śmiech. (Lub raczej dawała, 
daleko wstecz w procesie ewolucji. Od tego czasu rozwinęła się ona i utrwaliła jako 
oddzielna, inna, samoistna reakcja). 
Tak więc śmiech oznacza: "widzę, że niebezpieczeństwo jest pozorne", i wiadomość 
tę przekazuje matce. Teraz matka może bardzo żywo bawić się z dzieckiem, nie wywołując u 
niego płaczu. Najwcześniejszymi przyczynami śmiechu niemowląt są zabawy z rodzicami, 
takie jak chowanie się, klaskanie w dłonie, rytmiczne podrzucanie na kolanach i podnoszenie 
dziecka wysoko w górę. Później główną rolę odgrywa łaskotanie, ale nie przed szóstym 
miesiącem życia. Są to wszystko bodźce szokujące, pochodzące jednak od osoby 
zapewniającej bezpieczeństwo. Dzieci szybko uczą się je prowokować -na przykład przez 
zabawę w ciuciubabkę, po to, aby doznawać "szoku" odkrycia, lub bawiąc się w ucieczkę, 
aby zostać złapanym. 
Dlatego śmiech jest sygnałem zabawy, znakiem, że coraz bardziej dramatyczne 
interakcje pomiędzy dzieckiem a rodzicem mogą być kontynuowane i rozwijane. Gdy staną 
się one zbyt niepokojące lub bolesne, to wtedy, oczywiście, reakcja może zostać przełączona 
na płacz, co z kolei wywołuje natychmiast reakcję opiekuńczą. System ten pozwala dziecku 
coraz szerzej poznawać możliwości fizyczne swego ciała oraz właściwości otaczającego je 
świata. 
Inne zwierzęta mają także specjalne sygnały zabawowe, lecz w porównaniu z naszymi 
wyglądają one ubogo. Szympans ma na przykład charakterystyczny grymas zabawy i może 
wydawać delikatne pomruki zabawowe, które są odpowiednikiem naszego śmiechu. 
Pochodzenie ich zawiera w sobie ten sam rodzaj sprzeczności. Przy powitaniu młody 
szympans wysuwa wargi mocno do przodu, wydłużając je maksymalnie, wystraszony zaś -
cofa je, otwierając usta i pokazując zęby. Grymas zabawy, motywowany zarówno uczuciem 
przyjaznego pozdrowienia, jak i strachu, przedstawia mieszaninę obu tych uczuć. Szczęki 
otwierają się szeroko, jak w strachu, lecz wargi wysunięte są ku przodowi, zakrywając zęby. 
Łagodny pomruk stanowi coś pośredniego pomiędzy dźwiękiem ,,00-00-00", oznaczającym 
pozdrowienie, a krzykiem strachu. Gdy zabawa staje się zbyt szorstka, wargi cofają się, a 
pomruk przechodzi w krótki, ostry krzyk. Jeśli staje się zbyt łagodna, szczęki zwierają się, a 
wargi zostają wysunięte do przodu w przyjazny "ciup". Sytuacja jest więc w gruncie rzeczy ta 
sama, lecz łagodne pomruki zabawowe -to wątlutki sygnał w porównaniu z naszym żywym, 
serdecznym śmiechem. Wraz z wiekiem znaczenie tego sygnału u szympansów jeszcze 
bardziej maleje, podczas gdy u nas zwiększa się i nabiera w życiu codziennym coraz 
większego znaczenia. Naga małpa, nawet dorosła, jest małpą skorą do zabawy. T o także 
część jej odkrywczej natury. Posuwa ona stale wszystkie sprawy do granic przesady, próbując 
zadziwić się, zaszokować, bez uczynienia sobie przy tym krzywdy, a następnie dając upust 
uczuciu odprężenia salwami zaraźliwego śmiechu. 
Wyśmiewanie się z kogoś może, oczywiście, stać się także potężną bronią zarówno w 
ręku starszych dzieci, jak dorosłych. Jest ono podwójnie obraźliwe, ponieważ wskazuje, że 
obiekt śmiechu jest równocześnie dziwaczny i zarazem niewart poważnego traktowania. 
Zawodowy komik celowo przyjmuje na siebie towarzyską rolę wyśmiewanego, słuchacze zaś 
płacą mu sowicie za możliwość upewnienia się o swojej grupowej normalności przy 
konfrontowaniu jej z jego fikcyjną nienormalnością. 
Sposób reagowania nastolatków na swoje bożyszcza wiąże się także z tą sprawą. Jako 
audytorium bawią się oni rycząc nie ze śmiechu, lecz po prostu wyjąc; nie ograniczają się 
przy tym do krzyku, ale chwytają i ściskają własne i cudze części ciała, skręcają się, wiją, 
jęczą, zakrywają twarze i szarpią włosy. Są to klasyczne oznaki intensywnego bólu lub 
strachu, które uległy rozmyślnej stylizacji. Próg wrażliwości nastolatków został sztucznie 
obniżony. Nie są to już wołania o pomoc, lecz wymieniane między słuchaczami sygnały 
oznaczające zdolność odczuwania reakcji emocjonalnej na idole seksualne, reakcji tak silnej, 
że -podobnie jak wszystkie bodźce o nieznośnie wysokiej intensywności -graniczy z 
prawdziwym bólem. Gdyby nastolatka znalazła się nagłe sam na sam z jednym ze swych 
bożyszcz, nigdy nie przyszłoby jej do głowy, by na jego widok wrzeszczeć. Krzyki nie były 
przeznaczone dla niego, lecz dla pozostałych dziewcząt z audytorium. W ten sposób młode 
dziewczęta mogą upewniać się nawzajem o swojej narastającej wrażliwości emocjonalnej. 
Zanim zakończymy sprawę łez i śmiechu, musimy sobie wyjaśnić jeszcze jedną 
tajemnicę. Niektóre matki cierpią katusze z powodu nieustannego płaczu niemowląt w 
pierwszych trzech miesiącach ich życia. Płaczu tego nie można w żaden sposób powstrzymać 
i rodzice dochodzą zazwyczaj do wniosku, że coś jest nie w porządku ze zdrowiem dziecka, 
próbują zatem odpowiednio temu zaradzić. Oczywiście, mają rację, coś ze zdrowiem dziecka 
nie jest w porządku, lecz chodzi tu raczej o skutek niż przyczynę. Klucz do rozwiązania 
zagadki tkwi w tym, że tzw. płacz "kolkowy" mija, jak ręką odjął, około trzeciego lub 
czwartego miesiąca Życia, dokładnie w tym momencie, w którym dziecko staje się zdolne do 
identyfikowania swojej matki jako osoby znanej. Porównanie zachowania się matek, których 
dzieci płaczą, z tymi, których dzieci są spokojniejsze, daje nam odpowiedź. Pierwsze 
wykazują niepewność, nerwowość i niepokój w postępowaniu ze swym potomstwem, drugie 
są rozważne, spokojne i pogodne. Istota rzeczy tkwi w tym, że nawet w tak wczesnym wieku 
niemowlę z dużą ostrością wyczuwa różnice pomiędzy "pewnością", "bezpieczeństwem" -z 
jednej strony, a "niepewnością" i "trwogą"- z drugiej. Zdenerwowana matka nie potrafi 
uniknąć przekazania swojego podniecenia nowo narodzonemu dziecku, ono zaś -ze swej 
strony -przekazuje matce w odpowiedni sposób potrzebę ochrony przed przyczyną 
podniecenia. Zwiększa to jeszcze zmartwienie matki, powodując w rezultacie wzmożenie 
płaczu dziecka. Nieszczęsne niemowlę rozchoruje się najprawdopodobniej z płaczu, a 
fizyczne bóle spotęgują jeszcze i tak już wielką niedolę. Do przełamania tego błędnego koła 
wystarcza całkowicie, aby matka pogodziła się z istniejącą sytuacją i przede wszystkim sama 
się uspokoiła. Nawet jeśli nie okaże się do tego zdolna (a jest prawie niemożliwością oszukać 
dziecko pod tym względem), w trzecim lub czwartym miesiącu problem znika samoistnie, 
ponieważ, jak już powiedziałem, w okresie tym u dziecka następuje imprinting w stosunku do 
matki i instynktowne reagowanie na nią jako na "obrońcę". Matka nie stanowi już dla dziecka 
bezpostaciowego szeregu niepokojących bodźców, lecz znajomą twarz. Jeśli jednak matka 
nadal przekazuje niepokojące bodźce, to nie są one już tak straszne, ponieważ pochodzą ze 
znanego źródła, o przyjaznej tożsamości. Narastająca więź dziecka z matką uspokaja ją, 
redukując automatycznie troski. Kolka znika. 
Pomijałem dotąd kwestię uśmiechu, ponieważ stanowi on jeszcze bardziej 
wyspecjalizowaną reakcję niż śmiech. Podobnie jak śmiech jest wtórną formą płaczu, tak 
uśmiech jest wtórną formą śmiechu. Na pierwszy rzut oka wydawać się nawet może, że 
stanowi on tylko mniej intensywną formę śmiechu. Nie jest to jednak takie proste. To prawda, 
że śmiech w jego najłagodniejszej formie trudno odróżnić od uśmiechu i niewątpliwie stąd 
właśnie bierze on swój początek, lecz oczywiste jest także i to, że w toku ewolucji uśmiech 
się "wyemancypował" i obecnie traktować go trzeba jako odrębną jakość. Intensywny 
uśmiech, uśmiech od ucha do ucha, promienny uśmiech -pełnią zupełnie inną funkcję niż 
serdeczny śmiech. Uśmiech wyodrębnił się jako specyficzny, gatunkowy sygnał 
pozdrowienia. Jeśli pozdrawiając kogoś uśmiechamy się doń, to wiadomo, że jesteśmy 
nastawieni przyjaźnie; jeśli jednak witamy kogoś śmiechem, to osoba ta może mieć 
uzasadnione wątpliwości co do naszych przyjaznych względem niej uczuć. 
Każdy kontakt społeczny wiąże się w najlepszym przypadku z lekkim niepokojem. 
Zachowanie się drugiego osobnika w momencie spotkania stanowi niewiadomą. Zarówno 
uśmiech, jak i śmiech są przejawem tego niepokoju połączonego z doznaniami atrakcji i 
akceptacji. Zbyt intensywny śmiech będzie jednak sygnałem gotowości do wzmagania 
niepokoju i dalszego eksploatowania sytuacji "niebezpieczeństwo-spokój". Z drugiej strony, 
jeżeli słaby śmiech, wyrażony uśmiechem, przechodzi w szeroki uśmiech, otrzymujemy 
sygnał, że sytuacja nie będzie się rozwijała w poprzednim kierunku. Wskazuje on po prostu, 
że początkowy nastrój stanowi niejako cel sam w sobie i nie będzie ulegał przeobrażeniu. 
Wzajemna wymiana uśmiechów zapewnia uśmiechających się, że oboje znajdują się w stanie 
słabego niepokoju, a zarazem wzbudzają w sobie wzajemny pociąg. Być lekko 
zaniepokojonym -znaczy nie być agresywnym, a nie być agresywnym -znaczy być 
nastawionym przyjaźnie; w ten sposób uśmiech staje się narzędziem przyjaznego 
przyciągania się wzajemnego. 
Jeśli sygnał ten potrzebny był nam, to dlaczego inne prymaty obchodzą się bez niego? 
Co prawda, wykonują one różnego rodzaju przyjazne gesty, lecz dla nas uśmiech jest 
elementem dodatkowym, o ogromnym znaczeniu w życiu codziennym, zarówno w 
dzieciństwie, jak w okresie dojrzałości. Cóż więc sprawiło, że u nas zyskał on sobie tak 
wysoką rangę? Odpowiedź, jak się wydaje, tkwi w naszej osławionej nagiej skórze. Nowo 
narodzona małpa przywiera mocno do futra matki i tuląc się do niej, godzina za godziną, 
dzień za dniem, przez całe tygodnie, a nawet miesiące nie opuszcza wygodnego schronienia. 
Później, kiedy po raz pierwszy odważy się oddalić od matki, w każdej chwili może wrócić i 
natychmiast znów się do niej przytulić. Małpka stosuje zatem własny sposób zapewnienia 
sobie bliskiego kontaktu cielesnego. Nawet gdy kontakt ten staje się dla matki uciążliwy (w 
miarę jak młode robi się starsze i cięższe), nie zdobędzie się na to, by je odepchnąć. Każdy, 
kto kiedyś musiał być niańką młodego szympansa, może to potwierdzić. 
My, rodząc się, znajdujemy się w znacznie mniej pewnej sytuacji. Nie tylko jesteśmy 
zbyt słabi, by uczepić się matki, lecz ponadto nie mamy czego się uchwycić. Pozbawieni 
wszelkich mechanicznych środków mogących zapewnić nam bezpośredni kontakt z naszymi 
matkami, zmuszeni jesteśmy całkowicie polegać na sygnałach stymulujących matkę. Możemy 
sobie zedrzeć gardło, aby zwrócić na siebie uwagę rodziców, ale uzyskawszy swój cel, 
musimy zadbać o to, by ją zachować. Młody szympans, podobnie jak dziecko ludzkie, zwraca 
na siebie uwagę krzykiem. Matka szybko wówczas podbiega i podnosi go, a mały 
natychmiast przywiera do niej. T o właśnie ten moment, w którym potrzebne jest coś, co 
zastąpiłoby nam czepianie się matki, pewien rodzaj sygnału, który usatysfakcjonuje matkę i 
spowoduje, że -chce zostać z nami. Sygnałem, którego my używamy, jest uśmiech. 
Uśmiech pojawia się w pierwszych tygodniach życia, lecz początkowo nie jest 
skierowany na żaden określony obiekt. Około piątego tygodnia staje się już sprecyzowaną 
reakcją na pewne bodźce. Oczy dziecka potrafią już teraz wpatrywać się w przedmioty. 
Początkowo dziecko reaguje najsilniej na parę przyglądających mu się oczu. Wystarczy nawet 
para czarnych kropek na kawałku papieru. W miarę upływu tygodni także i usta stają się 
potrzebne. Dwie czarne kropki z narysowaną poniżej linią ust wywołują tę reakcję znacznie 
wyraźniej. Wkrótce także otwieranie się ust staje się konieczne i wtedy oczy zaczynają tracić 
znaczenie jako bodziec podstawowy. W tym stadium, między trzecim a piątym miesiącem 
życia, reakcja ta staje się coraz bardziej specyficzna i zaczyna się zawężać od jakiejkolwiek 
dorosłej twarzy do konkretnej twarzy matki. Wytwarza się imprinting. 
Najbardziej zadziwiające jest przy tym, że w okresie, w którym reakcja ta się rozwija, 
dziecko nie jest w stanie odróżnić trójkąta od kwadratu ani innej, wyraźnej figury 
geometrycznej. Wydaje się, że rozwój zdolności rozpoznawania pewnych ograniczonych 
rodzajów kształtów -takich mianowicie, które związane są z cechami człowieka -wyprzedza 
znacznie rozwój innych zdolności wizualnych, dzięki czemu wzrok dziecka zatrzymuje się 
bezbłędnie na właściwym obiekcie. 
Około siódmego miesiąca życia dziecko ma już silnie wpojone odruchowe "reakcje na 
matkę". Jej obraz w psychice potomstwa pozostanie nie zmieniony do końca życia, 
niezależnie od tego, co później uczyni. Młode kaczki nabywają tej reakcji chodząc za matką, 
młode małpy zaś -czepiając się jej sierści. My rozwijamy tę ważną więź poprzez reakcję 
uśmiechu. 
Jako bodziec wizualny uśmiech uzyskał swój unikalny kształt zasadniczo przez prostą 
czynność podniesienia kącików ust ku górze. Usta są przy tym lekko otwarte, wargi zaś 
cofnięte, podobnie jak w grymasie strachu, jednak przez dodatkowe wygięcie kącików ku 
górze wymowa wyrazu twarzy ulega radykalnej zmianie. Doprowadziło to z kolei do 
możliwości uzyskania innej, kontrastowej miny, mianowicie do skierowania ust ku dołowi. 
Przez przyswojenie sobie takiej linii ust, całkowicie odmiennej niż przy uśmiechu, stało się 
możliwe sygnalizowanie "antyuśmiechu". Podobnie jak śmiech rozwinął się z płaczu, 
uśmiech zaś ze śmiechu, ten niemiły wyraz twarzy rozwinął się z miłego -przez wygięcie ust 
ku dołowi. 
Uśmiech to jednak nie tylko układ linii ust. Dorośli potrafią wyrazić swój nastrój 
samym wygięciem warg, dziecko natomiast rzuca na szalę znacznie więcej. Gdy uśmiech 
małego dziecka osiągnie pełną intensywność, zaczyna ono wierzgać, machać rączkami, 
wyciąga je w kierunku bodźca i porusza nimi, wydaje gulgoczące dźwięki, przegina głowę do 
tyłu, wysuwając bródkę, wygina tułów do przodu lub przewraca się na bok. Oddech dziecka 
ulega przyspieszeniu, oczy stają się błyszczące i mogą się lekko mrużyć, poniżej lub wzdłuż 
oczu, a czasem także na nasadzie nosa pojawiają się zmarszczki. Bruzda pomiędzy bokami 
nosa a bokami szpary ustnej staje się wyraźniejsza, język zaś może się lekko wysunąć do 
przodu. Wszystkie te elementy ruchowe zdają się wskazywać na wysiłek dziecka, by 
nawiązać kontakt z matką. 
Zatrzymałem się trochę dłużej przy sprawie uśmiechu niemowlęcia, lecz uśmiech jest, 
oczywiście, sygnałem dwukierunkowym. Gdy dziecko uśmiecha się do matki, odpowiada mu 
ona podobnym sygnałem. Jedno odpłaca drugiemu, zacieśniając w ten sposób wzajemną 
więź. Wydaje się to stwierdzeniem oczywistym, lecz kryć się w nim może pułapka. Niektóre 
matki, gdy są podenerwowane, niespokojne lub złe na dziecko, starają się ukryć swój nastrój 
pod uśmiechem wymuszonym, w nadziei że dzięki temu sztucznemu uśmiechowi unikną 
podenerwowania dziecka. W rzeczywistości jednak trik ten może spowodować więcej złego 
niż dobrego. Wspomniałem już wcześniej, że oszukanie dziecka co do nastroju matki jest 
rzeczą prawie niemożliwą. Wydaje się, że we wczesnych latach życia jesteśmy ostro 
wyczuleni na subtelne sygnały rodzicielskiego podenerwowania oraz spokoju. W stadiach 
prewerbalnych, zanim jeszcze stłamsi nas ogromna maszyneria symboli kulturowego 
komunikowania się, polegamy w znacznie większym stopniu na drobnych ruchach, zmianach 
postawy oraz tonacji, niż jest nam to potrzebne w późniejszym życiu. Inne gatunki także 
radzą sobie z tym doskonale. Zadziwiająca zdolność "mądrego Hansa", słynnego liczącego 
konia, polegała w gruncie rzeczy na jego nieprzeciętnej umiejętności reagowania na 
minimalne zmiany postawy tresera. Kiedy kazano mu dodawać jakieś liczby, Hans uderzał 
kopytem odpowiednią liczbę razy i przerywał. Nawet jeśli treser opuszczał pokój, a ktoś inny 
przejmował jego rolę, wszystko przebiegało prawidłowo, ponieważ po wykonaniu właściwej 
liczby uderzeń ten obcy nie mógł powstrzymać się od lekkiego napięcia ciała. Wszyscy 
posiadamy tę zdolność, także jako dorośli (wykorzystują ją w znacznej mierze wróżki, aby 
zorientować się, czy wróżba idzie we właściwym kierunku), lecz u niemowląt jest ona, jak się 
wydaje, szczególnie rozwinięta. Jeśli ruchy matki są napięte i podniecone, niezależnie od 
tego, jak bardzo usiłuje ona to ukryć, przekaże swój nastrój dziecku. Gdy w tym samym 
czasie będzie się szeroko uśmiechać, nie zmyli tym dziecka, lecz wprowadzi je tylko w stan 
zmieszania, nadane bowiem zostały dwie przeciwstawne informacje. Jeśli zdarzać się to 
będzie zbyt często i stale działać będą tego rodzaju ujemne czynniki, to w późniejszym życiu 
dziecko może mieć poważne trudności i z nawiązywaniem kontaktów międzyludzkich i z 
dostosowaniem się do środowiska. 
Porzucając rozważania o uśmiechu, zajmiemy się teraz całkowicie odmiennym 
rodzajem aktywności. W miarę upływu miesięcy zaczyna się pojawiać nowy wzorzec 
dziecięcego zachowania; na scenę wkracza agresja. Napady złego humoru oraz złośliwy płacz 
zaczynają się wyodrębniać z wcześniejszej reakcji płaczu "uniwersalnego". Dziecko 
sygnalizuje swą agresywność bardziej przerywanym, nieregularnym krzykiem oraz 
gwałtownym machaniem rękami i nogami. Atakuje niewielkie przedmioty, potrząsa 
większymi, pluje i wymiotuje, próbuje gryźć, drapać lub bić wszystko, co znajduje się w jego 
zasięgu. Początkowo tego rodzaju zachowania są dość rzadkie i nieskoordynowane. Płacz 
wskazuje na to, że nie pozbyło się lęku, ale agresywność nie dojrzała jeszcze do momentu 
czystego ataku; nastąpi to znacznie później, kiedy dziecko nabierze już pewności siebie i zda 
sobie w pełni sprawę ze swoich fizycznych możliwości. Gdy to nastąpi, agresywność znajdzie 
swój wyraz w specjalnych sygnałach mimicznych, dając zacięty wyraz twarzy. Wargi zwarte 
w twardą linię, z kącikami ust skierowanymi raczej do przodu niż do tyłu. Oczy wpatrują się 
zdecydowanie w przeciwnika, a brwi marszczą się i obniżają. Pięści są zaciśnięte. Dziecko 
zaczęło wyrażać swoje ,ja". 
Stwierdzono, że agresywność tę można zintensyfikować, zwiększając liczbę dzieci w 
grupie. W warunkach stłoczenia maleją przyjazne interakcje towarzyskie między członkami 
grupy, a destruktywne i agresywne wzorce narastają wyraźnie, zarówno pod względem 
częstotliwości, jak intensywności. Nie jest to bez znaczenia, jeśli przypomnimy sobie, że inne 
zwierzęta walczą nie tylko w celu rozstrzygania sporów o dominację, lecz także po to, by 
powiększyć przestrzeń życiową poszczególnych członków danego gatunku. Powrócimy do 
tego jeszcze w rozdziale piątym. 
Oprócz ochrony, karmienia, czyszczenia i zabawy z potomstwem obowiązki 
rodzicielskie obejmują także najważniejszy ze wszystkich proces -proces ćwiczenia. Podobnie 
jak u innych gatunków, nauka odbywa się metodą prób i błędów, a jej wyniki są korygowane 
stopniowo systemem nagród i kar. Do tego dochodzi jeszcze szybkie uczenie się poprzez 
naśladowanie dorosłych -proces, który u większości pozostałych ssaków jest stosunkowo 
słabo rozwinięty, lecz bardzo rozbudowany i wyrafinowany u nas. Wiele z tego, czego inne 
zwierzęta muszą nauczyć się same, my uczymy się naśladując naszych rodziców. Naga małpa 
-to małpa-nauczyciel. Dostroiliśmy się do tej metody tak bardzo, że skłonni jesteśmy sądzić, 
iż inne gatunki korzystają z niej w tym samym stopniu, i dlatego mocno przeceniamy rolę 
nauczania w ich życiu. 
Sporo z tego, co robimy jako dorośli, ma swe źródło w owym naśladowczym 
wchłanianiu wzorców w latach naszego dzieciństwa. Często wydaje się nam, że zachowujemy 
się w określony sposób, ponieważ takie zachowanie się jest zgodne z jakimś abstrakcyjnym, 
wzniosłym kodeksem zasad moralnych, tymczasem stosujemy się jedynie do głęboko 
zakorzenionego, a dawno "zapomnianego" zestawu nawyków nabytych drogą 
naśladownictwa. Właśnie to sztywne posłuszeństwo dla nawyków (wraz z naszymi starannie 
ukrywanymi instynktami) stanowi czynnik utrudniający tak bardzo społeczeństwom zmianę 
obyczajów i zapatrywań. Grupa ludzka trwać będzie kurczowo przy swych starych 
zwyczajach i przesądach nawet wtedy, gdy zetknie się z pasjonującymi, nieskazitelnie 
racjonalnymi nowymi ideami, opartymi na zastosowaniu czystego i obiektywnego rozumu. 
Oto brzemię utrudniające nam podróż przez ową przełomową, młodzieńczą fazę szybkiego, 
"bibułowego" wchłaniania doświadczeń nagromadzonych przez poprzednie generacje. 
Zmuszeni jesteśmy przyjmować zarówno poglądy tendencyjne, jak i wartościowe fakty. 
Na szczęście wytworzyliśmy sobie potężne antidotum na tę słabość; tkwi ono w 
samym procesie imitatywnego uczenia się. Cechuje nas mianowicie wyostrzona ciekawość, 
wzmożony pęd do eksploracji, który przeciwdziała owej tendencji, wytwarzając równowagę 
kryjącą w sobie możliwości fantastycznych sukcesów. Dana kultura zapędzić się może w 
ślepą uliczkę tylko wtedy, gdy zbyt sztywno i niewolniczo trzymać się będzie imitacji lub też 
w wyniku zbyt odważnych i pochopnych eksperymentów. Prosperować będą te kultury, w 
których obydwa te dążenia są dobrze zrównoważone. W dzisiejszym świecie znaleźć można 
sporo przykładów zarówno zbyt sztywnych, jak i zbyt pochopnych kultur. Przykładem tych 
pierwszych są małe, zacofane społeczeństwa, kompletnie zdominowane ogromnym ciężarem 
swoich tabu i starych zwyczajów. Te same społeczeństwa, przekształcane i "wspomagane" 
przez zaawansowane kultury, szybko stają się przykładem tych drugich. Nagłe 
przedawkowanie społecznych innowacji oraz badawczego podniecenia tłumi stabilizujące 
działanie przywiązania do tradycji przodków, przechylając szalę nadmiernie w drugą stronę, 
co w rezultacie stwarza kulturowe zamieszanie i dezintegrację. Szczęśliwe są te 
społeczeństwa, które cieszą się stopniowym narastaniem idealnej równowagi między 
naśladownictwem a ciekawością, między niewolniczym, bezmyślnym kopiowaniem a 
postępowym, racjonalnym eksperymentem.


4. EKSPLORACJA

Wszystkie ssaki odznaczają się silnie rozwiniętym zmysłem badawczym, ale tylko dla 
niektórych ma on decydujące znaczenie. W dużej mierze zależy to od stopnia specjalizacji, 
jaki osiągnęły w toku swej ewolucji. Jeśli rozwijając się włożyły cały swój wysiłek w 
udoskonalenie jednego szczególnego "triku" umożliwiającego przeżycie, to nie muszą się 
zbytnio troszczyć o to, jak bardzo skomplikowany jest świat, który je otacza. Dopóki 
mrówkojad ma do dyspozycji mrówki, a niedźwiadek koala liście eukaliptusa, dopóty są 
zadowolone, a życie ich jest łatwe. Z drugiej strony, zwierzęta nie wyspecjalizowane -ci 
oportuniści swego świata -nie mogą nigdy pozwolić sobie nawet na chwilę wytchnienia. 
Nigdy nie wiedzą z góry, gdzie znajdą swój najbliższy posiłek, toteż muszą znać w 
środowisku każdy zakątek i każdą szczelinę, sprawdzać każdą możliwość i czujnie 
wypatrywać każdej szczęśliwej okazji. Muszą ciągle badać i badań swych nie przerywać, 
muszą dociekać i ciągle sprawdzać wyniki swych dociekań. Muszą stale utrzymywać wysoki 
poziom ciekawości. 
Łączy się to nie tylko ze zdobywaniem pożywienia: samoobrona może stawiać 
podobne wymagania. Jeżozwierze, jeże i skunksy mogą sapać i tupać tak głośno, jak się im 
tylko podoba, nie zważając na swych wrogów, ale bezbronny ssak zawsze musi mieć się na 
baczności, musi znać wszystkie sygnały niebezpieczeństwa i drogi ucieczki. Aby przeżyć, 
powinien znać każdy, nawet najdrobniejszy szczegół swego terytorium życiowego. 
Z tego punktu widzenia brak specjalizacji może się wydawać rozwiązaniem niezbyt 
szczęśliwym. Skąd w ogóle wzięły się owe oportunistyczne gatunki ssaków? Aby na to 
odpowiedzieć, trzeba przypomnieć, że z wyspecjalizowanym trybem życia łączy się pewna 
poważna trudność. Wszystko jest w porządku dopóty, dopóki ów specjalny trik 
umożliwiający przetrwanie skutkuje, jeśli jednak środowisko ulegnie jakiejś głębokiej 
zmianie, to wyspecjalizowane zwierzę popadnie w tarapaty. Jeśli posunęło się w swej 
specjalizacji dostatecznie daleko, by prześcignąć swych konkurentów, znaczy to, że było 
zmuszone dokonać zasadniczych zmian w swej strukturze genetycznej i kiedy nadejdzie 
katastrofa, nie będzie w stanie w porę ich odwrócić. Gdyby lasy eukaliptusowe zostały 
zmiecione z powierzchni Ziemi, koala by zginęła. Gdyby jakiś żelaznoszczęki drapieżca 
wykształcił zdolność chrupania kolców jeżozwierza, zwierzę to stałoby się jego łatwym 
łupem. Życie oportunisty może być zawsze trudne, ale za to zwierzę takie jest w stanie szybko 
się przystosować do każdej nagłej zmiany, przed jaką postawi je środowisko. Zabierzmy 
manguście jej szczury i myszy, a przerzuci się na jajka i ślimaki. Zabierzmy małpie owoce i 
orzechy, a zacznie się żywić korzeniami i pędami. 
Spośród wszystkich nie wyspecjalizowanych zwierząt małpy są być może zwierzętami 
najbardziej oportunistycznymi. Jako grupa wyspecjalizowały się w braku specjalizacji. Z 
kolei wśród małp naga małpa jest oportunistą nad oportunistami. Jest to po prostu jeszcze 
jeden aspekt jej neotenicznej ewolucji. Wszystkie młode małpy są wścibskie, ale z wiekiem 
ich ciekawość maleje. U nas dziecięca ciekawość jest wzmacniana i przenoszona w wiek 
dojrzały. Nigdy nie przestajemy badać i dociekać, nigdy nie zadowalamy się tym, co wiemy. 
Każde pytanie, na które znajdujemy odpowiedź, prowadzi do dalszych pytań. To właśnie stało 
się głównym "trikiem ewolucyjnym" naszego gatunku. 
Skłonność do zwracania się ku rzeczom nowym nazwano neofllią (miłością do rzeczy 
nowych) i przeciwstawiono ją neofobii (lękowi przed nowością). Wszystko, czego nie znamy, 
jest potencjalnie niebezpieczne, toteż trzeba do tego podchodzić z ostrożnością. A może 
trzeba tego unikać? Ale jeśli tego unikamy, to w jaki sposób kiedykolwiek się o tym czegoś 
dowiemy? Tendencja neoruiczna musi ciągle popychać nas ku rzeczom nowym i 
podtrzymywać nasze zainteresowanie, aż to, co nieznane, stanie się znane, aż znajomość 
rzeczy wzbudzi pogardę dla nich, a sami zdobędziemy w toku tego procesu cenne 
doświadczenie, do którego później będziemy się odwoływać, kiedy znajdziemy się w 
potrzebie. Dziecko postępuje tak zawsze. Jego ciekawość jest tak wielka, że rodzice muszą ją 
ograniczać. Ale chociaż może udać im się pokierować ciekawością dziecka, to jednak nigdy 
nie potrafią jej stłumić. Tendencje badawcze dorastających dzieci osiągają niekiedy 
zatrważające natężenie, toteż można nieraz słyszeć, jak dorośli mówią o jakiejś grupie 
młodzieży, że "zachowują się jak dzikie zwierzęta". Ale prawda jest inna. Gdyby ci dorośli 
zadali sobie trud zbadania, w jaki sposób naprawdę zachowują się dorosłe dzikie zwierzęta, to 
stwierdziliby, że to oni sami zachowują się w ten sposób. To oni próbują ograniczyć popęd 
badawczy i ulegają wygodnictwu podludzkiego konserwatyzmu. Na szczęście dla naszego 
gatunku zawsze jest wystarczająca liczba dorosłych, którzy zachowali młodzieńczą 
wynalazczość i ciekawość, dzięki czemu populacje rozwijają się i rozrastają. 
Jeśli popatrzymy na bawiące się młode szympansy, to natychmiast uderzy nas 
podobieństwo między ich zachowaniem a zachowaniem naszych dzieci. I jedne, i drugie są 
urzeczone nowymi "zabawkami". Rzucają się na nie z zapałem, podnoszą je, upuszczają, 
obracają, rzucają nimi i rozkładają je na części. I jedne, i drugie wymyślają proste gry. 
Intensywność zainteresowań szympansów jest równa naszej, a w ciągu pierwszych kilku lat 
życia sprawują się pod tym względem równie dobrze jak my, a nawet lepiej, albowiem ich 
system mięśniowy rozwija się szybciej. Wkrótce jednak zaczynają pozostawać w tyle. Ich 
mózg nie jest na tyle rozbudowany, żeby podjąć i rozwinąć te dobre zaczątki, a zdolność 
koncentracji jest słaba i nie rozwija się wraz z rozwojem ciała. Przede wszystkim jednak brak 
im zdolności szczegółowego porozumiewania się ze swymi rodzicami na temat odkrywanych 
przez siebie wynalazczych sposobów postępowania. 
Różnicę tę najlepiej objaśnimy na konkretnym przykładzie. Niech nim będzie 
malowanie obrazów, czyli graficzny wyraz zmysłu badawczego. Czynność ta miała przez 
tysiące lat istotne znaczenie dla naszego gatunku, jak o tym świadczą prehistoryczne 
malowidła z grot Altamiry i Lascaux. 
Jeśli młodym szympansom da się okazję i odpowiedni materiał, to tak samo jak my 
będą podekscytowane myślą zbadania wizualnych możliwości, jakie daje robienie plam na 
czystym papierze. Geneza tych zainteresowań ma coś wspólnego z zasadą uzyskiwania 
nieproporcjonalnie dużych rezultatów przy użyciu względnie małej energii. Zasada ta działa 
we wszelkiego rodzaju grach. W działania te można włożyć bardzo dużo przesadnego 
wysiłku, jednakże największej satysfakcji dostarczają takie akcje, które dają nieoczekiwanie 
duże sprzężenie zwrotne. Tę zasadę gry możemy nazwać zasadą "powiększonej nagrody". 
Zarówno szympansy, jak i dzieci lubią rzucać przedmiotami i w tym celu wybierają raczej 
takie przedmioty, które przy minimum wysiłku robią największy hałas. Piłki, które wzbijają 
się wysoko przy najlżejszym podrzucie, balony, które wystarczy tylko lekko pchnąć, by 
przelatywały przez cały pokój, piasek, z którego bez trudu można budować zamki na plaży, 
zabawki na kółkach, które toczą się niemal same -oto przedmioty najbardziej atrakcyjne. 
Dziecko, które po raz pierwszy otrzymało ołówek i papier, na ogół nie wie zbyt 
dobrze, co z nimi zrobić, toteż najczęściej zaczyna po prostu bębnić ołówkiem po 
powierzchni papieru. Ale tu spotyka je przyjemna niespodzianka. Uderzenie nie tylko 
powoduje hałas, lecz także przynosi skutki wizualne. Coś wydobywa się z końca ołówka i 
zostawia znak na papierze. Tak powstaje pierwsza linia. 
Fascynujące jest obserwowanie tego pierwszego momentu graficznego odkrycia 
dokonanego przez szympansa lub dziecko. Spoglądają intensywnie na narysowaną linię, 
zaintrygowani nieoczekiwaną wizualną nagrodą, jaką przyniosło im ich działanie. 
Przyjrzawszy się przez chwilę rezultatowi, powtarzają eksperyment. Oczywiście, i tym razem 
im się udaje, toteż powtarzają go jeszcze raz i jeszcze raz. Wkrótce papier pokryty jest 
bazgrołami. Z biegiem czasu rysowanie nabiera wigoru. Proste, próbne linie, kładzione 
kolejno na papierze, ustępują miejsca obfitym gryzmołom. Jeśli istnieje możliwość wyboru, 
to przedkłada się kredki, kredę i farby nad ołówki, gdyż dają one mocniejszy i barwniejszy 
efekt wizualny. 
Pierwsze zainteresowanie tą czynnością pojawia się -zarówno u szympansów, jak i u 
dzieci -mniej więcej po ukończeniu osiemnastu miesięcy, ale dopiero w trzecim roku życia 
przybiera na sile bazgranie śmiałe, pewne i obfite. W trzecim roku życia przeciętne dziecko 
wchodzi w nową fazę zainteresowań graficznych: zaczyna upraszczać swą pogmatwaną 
bazgraninę. Z ekscytującego chaosu odcedza podstawowe zarysy kształtów. Eksperymentuje 
rysując krzyże, a potem koła, kwadraty i trójkąty. Faliste linie obiegają kartkę, aż 
połączywszy się, obejmują zamkniętą przestrzeń. Linia staje się konturem. 
W ciągu następnych miesięcy te proste kształty łączą się ze sobą, tworząc proste 
figury abstrakcyjne. Koło przecina krzyż, wierzchołki kwadratu zostają połączone 
przekątnymi. Ta istotna faza poprzedza powstanie najwcześniejszych obrazów rysunkowych. 
Do tego wielkiego skoku dochodzi u dziecka w drugiej połowie trzeciego roku życia lub na 
początku czwartego. U szympansa nie dochodzi do niego nigdy. Młody szympans potrafi 
rysować wachlarze, krzyże i koła, a nawet koła zabazgrane w środku, ale nie potrafi już pójść 
dalej. Jest to szczególnie dręczące, albowiem u dziecka motyw zabazgranego koła poprzedza 
bezpośrednio pojawienie się najwcześniejszych rysunków 
tematycznych. Kilka linii lub punktów zostaje umieszczonych wewnątrz zarysu koła i 
oto, jak za dotknięciem czarodziejskiej różdżki, twarz spogląda na młodego malarza, który 
zresztą rozpoznaje ją w mgnieniu oka. Tak kończy się faza abstrakcyjnych eksperymentów, 
wynajdywania wzorów. Teraz trzeba zmierzać do nowego celu: doskonalenia umiejętności 
przedstawiania graficznego przedmiotów. Dziecko rysuje nowe twarze i rysuje je lepiej -ich 
oczy i usta są już na właściwych miejscach. Pojawiają się dalsze szczegóły -włosy, uszy, nos, 
ręce i nogi. Powstają inne obrazy -kwiaty, domy, zwierzęta, łodzie, samochody. Dziecko 
osiągnęło wyżyny, których młody szympans, jak się zdaje, nigdy nie osiągnie. Dotarłszy do 
szczytu swych możliwości -koła zamalowanego w środku -zwierzę rozwija się dalej, ale jego 
rysunki już nie. Być może któregoś dnia okryjemy genialnego szympansa, ale nie wydaje się 
to prawdopodobne. 
Dziecko wkracza teraz w tematyczną fazę swych prób graficznych, ale chociaż odtąd 
jest to główna sfera jego odkryć, wpływ wcześniejszych prób abstrakcyjnych daje się odczuć 
w dalszym ciągu, szczególnie między piątym a ósmym rokiem życia. W tym okresie powstaje 
szczególnie interesujące malarstwo, albowiem opiera się ono na solidnych podstawach fazy 
abstrakcyjnej. Obrazki realistyczne znajdują się jeszcze w początkowej fazie zróżnicowania i 
we wdzięczny sposób łączą się ze śmiałymi i pewnymi formami abstrakcyjnymi. 
Intrygujący jest proces przejścia od rysunku koła z kropkami w środku do dokładnego 
portretu przedstawiającego całą postać ludzką. Odkrycie, że koło takie przedstawia twarz, nie 
prowadzi z dnia na dzień do uzyskania perfekcji w rysowaniu jej. Wprawdzie staje się to 
naczelnym celem dziecka, ale wymaga czasu (przeszło dziesięciu lat). Przede wszystkim 
trzeba nieco uporządkować zasadnicze szczegóły twarzy -kółka przedstawiające oczy, grubą 
poziomą kreskę zaznaczającą usta oraz dwie kropki lub koło markujące nos, a zewnętrzne 
koło trzeba obramować włosami. Na tym dziecko chwilowo poprzestaje (ostatecznie twarz 
jest najbardziej istotną i narzucającą się -przynajmniej w sensie wizualnym -częścią ciała 
matki), ale po pewnym czasie robi dalsze postępy. Dzięki prostemu pomysłowi przedłużenia 
części włosów twarz otrzymuje teraz ręce i nogi, którym z kolei wyrastają palce. W tej fazie 
zasadniczy kształt figury opiera się na schemacie koła z fazy przedtematycznej. Jest to 
znajomy obraz, który utrzymuje się jeszcze długo. Przekształciwszy się w twarz, teraz z kolei 
staje się twarzą połączoną z ciałem. Wydaje się, że w tym okresie dziecko nie przejmuje się 
faktem, że na jego rysunku ramiona postaci wyrastają wprost z jej głowy. Ale koło nie może 
utrzymywać się w nieskończoność. Podobnie jak komórka, musi się niejako podzielić przez 
pączkowanie i dać początek niżej położonej, drugiej komórce. Może też dojść do tego, że 
dwie kreski, oznaczające nogi postaci, zostaną połączone trzecią, umieszczoną powyżej stóp. 
Każdy z tych sposobów daje początek ciału. W obu przypadkach ręce, wyrastające wprost z 
głowy, jakby nie zauważone, pozostają bez zmiany aż do chwili, kiedy otrzymają swe 
właściwe miejsce i zaczną wyrastać z górnej części tułowia. 
Obserwacja tych powolnych kroków, których dziecko kolejno dokonuje w 
niestrudzonym marszu na drodze odkryć, jest zajęciem fascynującym. Stopniowo wzrasta 
liczba nowych kształtów i ich kombinacji, różnorodność obrazów, bogactwo barw i 
wykorzystywanych materiałów. W końcu powstaje dokładny obraz jakiegoś przedmiotu i 
dziecko może chwytać i przenosić na papier precyzyjne kopie świata zewnętrznego. W tej 
fazie jednak pierwotny badawczy charakter tych czynności zostaje w pełni podporządkowany 
wymaganiom porozumiewania się za pomocą obrazów. Wcześniejsze formy malowania i 
rysowania -zarówno przez małego szympansa, jak i przez małe dziecko -nie miały nic 
wspólnego z czynnością porozumiewania się. Był to akt odkrycia, inwencji, wypróbowania 
możliwości przeróżnych form graficznych. Było to wyżywanie się w samym działaniu, a nie 
sygnalizacja. Nie wymagało ono żadnej nagrody -było nagrodą samo w sobie, zabawą dla 
samej zabawy. Podobnie jednak jak tyle innych aspektów zabaw dziecięcych, wkrótce zostaje 
ono pochłonięte przez inne dążenia właściwe dorosłym. Potrzeby wymiany informacji między 
członkami społeczeństwa zaanektowały je na własny użytek i w ten sposób utracona została 
pierwotna wynalazczość, zaginęło owo czyste wzruszenie, ów dreszcz emocji, jaki daje 
bezinteresowna zabawa. Dorośli pozwalają mu powracać tylko wtedy, kiedy rysują coś 
machinalnie, rozmawiając z kimś lub myśląc o czymś innym. (Nie znaczy to, że utracili swą 
inwencję, lecz jedynie że przesunęła się ona w bardziej skomplikowaną sferę techniki). 
N a szczęście dla odkrywczej sztuki malowania i rysowania wypracowano obecnie 
znacznie skuteczniejsze metody reprodukowania obrazów środowiska. Fotografia i jej 
pochodne uczyniły przedstawieniowe "malarstwo informacyjne" przestarzałym i rozluźniły 
ciężkie więzy odpowiedzialności, które tak długo paraliżowały sztukę uprawianą przez 
dorosłych. Malarstwo może dziś raz jeszcze -tym razem w dojrzałej formie -oddać się 
poszukiwaniom i badaniom. I nie trzeba dodawać, że nie robi nic innego. 
Wybrałem właśnie ten konkretny przykład jednego z zachowań badawczych, gdyż 
pokazuje on bardzo wyraźnie różnice, jakie istnieją między nami a naszymi najbliższymi 
żyjącymi krewniakami -szympansami. Podobne porównania można czynić także w innych 
dziedzinach. Kilka z nich zasługuje na krótką wzmiankę. Badanie świata dźwięków można 
zaobserwować u obu gatunków. Jak już wiemy, szympansy z jakichś powodów są faktycznie 
pozbawione inwencji głosowej, ale "perkusyjne bębnienie" odgrywa w ich życiu ważną rolę. 
Młode szympansy wciąż na nowo badają potencjał brzmieniowy uderzeń, tupania i klaskania. 
W wieku dojrzałym tendencja ta przybiera u nich formę długotrwałych orgii grupowego 
hałasowania. Zwierzęta kolejno tupią, wrzeszczą i łamią gałęzie, uderzając w pnie drzew i w 
wydrążone kłody. Takie grupowe przedstawienia mogą trwać pół godziny i dłużej. Ich 
dokładnej funkcji nie znamy, ale w rezultacie doprowadzają one do ogólnego podniecenia 
członków grupy. U ludzi bębnienie jest również najbardziej rozpowszechnioną formą 
ekspresji muzycznej. Podobnie jak u szympansów, zwyczaj ten pojawia się wcześnie, a 
mianowicie w okresie, kiedy dzieci zaczynają -w bardzo zbliżony sposób -wypróbowywać 
perkusyjne wartości otaczających przedmiotów. Ale podczas gdy dorosłe szympansy nigdy 
nie potrafią wyjść poza proste rytmiczne uderzenia, my zmieniliśmy je w skomplikowane 
polirytmy i wzbogaciliśmy wibrującym grzechotaniem i zróżnicowaniem wysokości tonów. 
Wydajemy również dodatkowe dźwięki dmuchając w wydrążone otwory i pocierając lub 
trącając kawałki metalu. Ryki i pohukiwania szympansów stały się u nas wymyślnymi 
pieśniami. Nasze koncerty muzyczne zdają się służyć -w prymitywniejszych grupach 
społecznych -w dużej mierze do tego samego, co bębnienie i ryki u szympansów, a 
mianowicie do zespołowego podniecania się. W przeciwieństwie do malowania czy 
rysowania, ten rodzaj zachowań nie został zaanektowany do przekazywania szczegółowych 
informacji na wielką skalę. Przesyłanie wiadomości za pomocą bębnienia, które spotykamy w 
pewnych kulturach, jest wyjątkiem od tej reguły, ale ogólnie biorąc muzyka rozwinęła się 
jako czynnik wywołujący i synchronizujący określone nastroje. Jednakże w coraz większym 
stopniu nabierała ona charakteru wynalazczego i badawczego, a uwolniona od doniosłych 
obowiązków "przedstawieniowych" stała się poważną dziedziną abstrakcyjnych 
eksperymentów estetycznych. (Ze względu na swe wcześniejsze zadania o charakterze 
informacyjnym, malarstwo tylko z trudem ją doścignęło). 
Rozwój tańca poszedł zasadniczo w tym samym kierunku co rozwój muzyki i śpiewu. 
Opisane zespołowe rytuały szympansów obejmują także kołysanie i podskoki, a i u nas 
podobne ruchy towarzyszą wywołującym nastrój koncertom muzycznym. Podobnie jak 
muzyka rozwinęły się one w swoiste przedstawienia o skomplikowanym wyrazie 
estetycznym. 
W ścisłym związku z rozwojem tańca pozostawał rozwój gimnastyki. Rytmiczne 
ruchy występują często w zabawach zarówno małych szympansów, jak i małych dzieci. 
Wprawdzie szybko ulegają one stylizacji, zachowują jednak sporo swobody i rozmaitości w 
ramach tych strukturalnych wzorców, jakie przyjmują. Ale zabawy ruchowe szympansów nie 
rozwijają się z czasem i nie stają dojrzalsze, lecz po prostu stopniowo wygasają i zanikają. 
My natomiast badamy i w pełni eksploatujemy wszystkie tkwiące w nich możliwości, a w 
wieku dojrzałym przekształcamy je w wiele skomplikowanych ćwiczeń i sportów. I one, 
naturalnie, mają znaczenie jako narzędzia synchronizacji zachowań grupowych, ale w 
zasadzie są nadal formą podtrzymania i rozszerzenia badań, jakie przeprowadzamy nad 
naszymi zdolnościami i możliwościami fizycznymi. 
Pismo, będące sformalizowaną pochodną malowania i rysowania obrazów, oraz 
porozumiewanie się wokalne za pomocą słów rozwinęły się, oczywiście, jako nasze główne 
narzędzia przekazywania i notowania informacji, ale wykorzystujemy je także na ogromną 
skalę jako instrumenty eksploracji estetycznej. Skomplikowane przetworzenie mruknięć i 
pisków naszych przodków w bogaty język symboliczny dało nam możność spokojnego 
"bawienia" się własnymi myślami oraz posługiwania się sekwencjami słownymi także do 
nowych celów, jako estetycznymi eksperymentalnymi "zabawkami". 
Tak więc we wszystkich tych dziedzinach -w malarstwie, rzeźbie, rysunku, muzyce, 
śpiewie, tańcu, gimnastyce, grach, sporcie, piśmie i mowie -przez całe życie możemy 
prowadzić skomplikowane i wyspecjalizowane badania i eksperymenty. Za pomocą 
wyrafinowanego treningu potrafiły -czy to jako wykonawcy, czy jako obserwatorzy -
zwiększyć naszą wrażliwość na ogromny potencjał badawczy, zawarty w tych dziedzinach. 
Jeśli pominiemy drugorzędne funkcje tych czynności (zdobycie pieniędzy, uzyskanie lepszej 
pozycji społecznej itp.), to okaże się, że z biologicznego punktu widzenia -stanowią one albo 
przeniesienie w okres dojrzały wzorców zabaw dziecięcych, albo narzucenie dojrzałym 
systemom informacyjno-komunikacyjnym "reguł zabawy". 
Reguły te można sformułować następująco: 
1)	badaj to, co nieznane, tak długo, aż stanie się znane; 
2)	to, co znane, powtarzaj rytmicznie; 
3)	powtórzenia te urozmaicaj na wszelkie możliwe sposoby; 
4)	spośród tych wariacji wybieraj te, które dają największe zadowolenie, i 
rozwijaj je kosztem innych; 
5)	na różne sposoby łącz te wariacje między sobą i 
6)	uprawianie wszystkich tych czynności traktuj jako cel sam w sobie. 
Zasady te stosują się do całej możliwej skali czynności badawczych -począwszy od 
dziecka bawiącego się w piasku, a kończąc na kompozytorze pracującym nad symfonią. 
Ostatnia z tych reguł jest szczególnie ważna. Behawior badawczy odgrywa rolę 
również w takich podstawowych kategoriach zachowań, jak odżywianie się, walka, rozród itp. 
Tu jednak ogranicza się on tylko do wczesnych, apetytywnych faz tych czynności i 
dostosowany jest do szczególnych wymogów tego rodzaju sytuacji. U wielu gatunków nie 
pełni on poza tym żadnej innej funkcji. Nie znają one badania dla samego badania. Jednakże u 
wyższych ssaków i -w maksymalnym stopniu -u ludzi tendencje badawcze wyodrębniły się 
jako osobny, specyficzny popęd. Jego funkcją jest dać nam możliwie najbardziej subtelną i 
złożoną świadomość otaczającego świata oraz naszego stosunku do niego, przy czym nie 
chodzi tu o lepsze poznanie konkretnych sytuacji życiowych, lecz o wiedzę niejako 
uogólnioną. T o, co zdobywamy dzięki badaniu świata, można zastosować wszędzie, w 
dowolnym czasie i w dowolnym kontekście. 
W powyższych rozważaniach nie uwzględniłem rozwoju nauki i techniki dlatego, że 
wiązał się on przede wszystkim ze specyficznym doskonaleniem metod realizowania 
podstawowych celów praktycznych, takich jak walka (broń), odżywianie się (rolnictwo), 
budowanie gniazd (architektura) i osobista wygoda (medycyna). Jest jednak rzeczą 
interesującą, że wraz z upływem czasu i z coraz silniejszym zazębianiem się postępów 
technicznych, pasja czysto badawcza przeniknęła również w sferę nauki. Badania, 
poszukiwania naukowe w bardzo dużej mierze opierają się na wymienionych wyżej "regułach 
zabawy". W ściśle teoretycznych badaniach uczony posługuje się wyobraźnią w ten sam 
sposób co artysta. Mówi on raczej o pięknym niż o celowym czy korzystnym eksperymencie. 
Podobnie jak artysta, interesuje się badaniem dla samego badania. Cieszy się wprawdzie, jeśli 
rezultaty jego studiów okazują się pożyteczne ze względu na jakieś potrzeby praktyczne, ale 
jest to dla niego sprawa drugorzędna. 
W ramach behawioru badawczego -bez względu na to, czy przejawia się on w 
dziedzinie sztuki czy nauki -toczy się nieustanna walka między popędem neofilicznym a 
neofobicznym. Pierwszy z nich popycha nas ku nowym doświadczeniom, każe pożądać 
nowości, drugi natomiast powstrzymuje nas przed tym, każąc szukać ucieczki w sferę zjawisk 
znanych. Nieustannie żyjemy w stanie konfliktu między fascynacją, zawartą w bodźcach 
nowych, a uczuciem pewności zawartym w bodźcach znanych i starych. Gdybyśmy utracili 
nasz popęd neofiliczny, przestalibyśmy się rozwijać. Gdybyśmy zaś zniszczyli nasz popęd 
neofobiczny, szybko uleglibyśmy katastrofie. Ta konfliktowa sytuacja nie tylko tłumaczy 
takie łatwo widoczne zjawiska jak fluktuacje mody w uczesaniu i ubieraniu się czy mody na 
meble i samochody, lecz także stanowi siłę napędową całego naszego postępu kulturowego. 
Poszukujemy i okopujemy się na nowych pozycjach, siadamy i stabilizujemy się. Krok po 
kroku rozszerzamy naszą świadomość i zrozumienie zarówno własnej natury, jak i 
skomplikowanego środowiska, w którym żyjemy. 
Jest jeszcze jeden specjalny aspekt behawioru badawczego, który nie może tu zostać 
bez wzmianki. Chodzi mi o pewną krytyczną fazę rozwoju zabawy w okresie dziecięcym. 
Towarzyszami zabawy bardzo małego dziecka są przede wszystkim jego rodzice, ale potem 
zainteresowanie przesuwa się z rodziców na rówieśników. Dziecko staje się członkiem 
młodzieńczej "grupy zabawowej". Jest to krytyczny moment w jego rozwoju, w swym 
aspekcie badawczym ma on bowiem dalekosiężne konsekwencje dla późniejszego życia 
jednostki. Oczywiście, wszystkie formy eksploracji w tym delikatnym wieku mają 
dalekosiężne konsekwencje -dziecko, któremu nie uda się przeniknąć tajników muzyki czy 
malarstwa, będzie miało z nimi trudności jako człowiek dorosły -ale kontakty interpersonalne 
są ważniejsze od wszystkich innych. Dorosły, który nie zapoznał się z muzyką jako dziecko i 
styka się z nią po raz pierwszy, może odczuwać trudności, ale nie będą one nie do pokonania. 
Jednakże dziecko, które było zdecydowanie odcięte od kontaktów społecznych 
nawiązywanych w czasie zabawy, będzie jako człowiek dorosły zawsze skrępowane w swych 
interakcjach społecznych. Eksperymenty przeprowadzone z małpami wykazały, że 
odosobnienie w dzieciństwie powoduje, iż z dziecka, które znalazło się w takiej sytuacji, 
wyrasta osobnik nie tylko zamknięty w sobie, ale także nastawiony antyseksualnie i 
pozbawiony uczuć rodzicielskich. Małpy, które wychowywano w izolacji od innych młodych 
osobników, nie potrafiły później partycypować w zabawach zespołowych w wieku 
młodzieńczym. Chociaż małpy takie były fizycznie zdrowe i dobrze się rozwijały w swym 
odosobnieniu, to jednak zupełnie nie potrafiły włączyć się do wspólnych igraszek. Siedziały 
skulone, nieruchome gdzieś w kąciku, zazwyczaj mocno obejmując własne ciało ramionami 
lub zakrywając sobie oczy. Po osiągnięciu dojrzałości -znowu jako okazy fizycznego zdrowia 
-nie okazywały zainteresowania dla partnerów seksualnych. Pokryte siłą samice-samotnice 
rodziły potomstwo w normalny sposób, ale później traktowały je jak pasożyty pełzające po 
ciele. Atakowały swe małe, przepędzały je i albo zabijały, albo całkowicie ignorowały. 
Podobne doświadczenia przeprowadzone na młodych szympansach wykazały, że w 
tym gatunku -w wyniku długiej rehabilitacji i szczególnej troski -udawało się wprawdzie w 
pewnym stopniu naprawić ten behawioralny ubytek, ale mimo to nie możemy nie doceniać 
związanych z nim niebezpieczeństw. U nas dzieci otaczane przesadną opieką, osiągnąwszy 
wiek dojrzały zawsze będą cierpieć w kontaktach społecznych. Jest to szczególnie ważne w 
przypadku jedynaków, których brak rodzeństwa stawia od samego początku w sytuacji nader 
niekorzystnej. Jeśli nie doświadczą oni uspołeczniających skutków bójek toczonych w 
młodzieżowych grupach zabawowych, to pozostaną nieśmiali i zamknięci w sobie do końca 
życia, będą mieli trudności w znalezieniu partnerów seksualnych (lub też w ogóle ich nie 
znajdą), a jeśli mimo wszystko zostaną rodzicami, to z tej roli nie wywiążą się dobrze. 
Wynika stąd jasno, że proces wychowania ma dwie odrębne fazy -wczesną, 
introwertyczną, i późniejszą, ekstrawertyczną. Obie te fazy mają istotne znaczenie, a dużą 
wiedzę o nich możemy czerpać z obserwacji zachowania się małp. We wcześniejszej fazie 
dziecko jest kochane, wynagradzane i chronione przez matkę. Wtedy właśnie uczy się 
rozumieć, co to jest bezpieczeństwo. W późniejszej fazie zachęca się je do skierowania swych 
zainteresowań bardziej na zewnątrz, do uczestniczenia w społecznych kontaktach z innymi 
rówieśnikami. Matka nie kocha go już tak jak dawniej, a swej opiekuńczej postawie daje 
wyraz tylko w chwilach paniki lub niepokoju wywołanego zewnętrznym 
niebezpieczeństwem, które zagraża stadu. Teraz potrafi ona karać nawet dorastające dziecko, 
jeśli bez wyraźnego powodu czepia się jej sierści. W tej fazie dziecko uczy się rozumieć i 
uznawać swą rosnącą niezależność. 
Potomstwo naszego gatunku przechodzi przez podobne fazy rozwojowe. Niewłaściwe 
zachowanie się rodziców w jednej z tych dwu faz naraża dziecko na poważne trudności w 
późniejszym życiu. Jeśli nie przeżyło w sposób właściwy wczesnej fazy bezpieczeństwa, ale 
było w dostatecznym stopniu aktywne w fazie zdobywania niezależności, to wprawdzie dość 
łatwo będzie nawiązywało nowe kontakty społeczne, jednakże nie potrafi ich utrzymać ani też 
nie będzie umiało nadać im prawdziwej głębi. Jeśli miało duże poczucie bezpieczeństwa we 
wcześniejszej fazie, ale było przesadnie chronione w fazie późniejszej, to będzie mu 
niezwykle trudno nawiązać nowe, dojrzałe kontakty i dlatego też będzie kurczowo trzymać 
się kontaktów starych. 
Przyglądając się bliżej skrajnym przypadkom aspołecznego zamknięcia się w sobie, 
zauważymy przejawy "anty badawczego" zachowania się w ich najbardziej ekstremalnej i 
charakterystycznej formie. Skrajnie zamknięte w sobie jednostki mogą być społecznie bierne, 
ale bynajmniej nie są bierne fizycznie. Osoby takie są dziwnie pochłonięte wykonywaniem 
pewnych monotonnych stereotypowych czynności. Całymi godzinami bujają się lub kołyszą, 
kiwają lub trzęsą, kręcą lub wykrzywiają, czy też raz po raz obejmują się ramionami. Mogą 
one ssać kciuki lub inne części swego ciała, szturchać się lub szczypać, raz po raz robić 
dziwaczne miny albo też rytmicznie uderzać lub toczyć drobne przedmioty. Wszyscy od 
czasu do czasu mamy tego rodzaju tiki, ale u nich stały się one zasadniczą i długotrwałą 
formą ekspresji fizycznej. Rzecz w tym, że jednostkom takim środowisko wydaje się tak 
groźne, a kontakty społeczne tak przerażające i niemożliwe, iż szukają pociechy i uspokojenia 
w nadawaniu swemu zachowaniu się cech familiarnych. Rytmiczne powtarzanie jakiejś 
czynności czyni ją coraz bardziej swojską i "bezpieczną". Zamiast angażować się w wielość 
różnorodnych działań, jednostka taka ogranicza się tylko do tych nielicznych, które zna 
najlepiej. Dla niej stare powiedzenie: "Kto nie ryzykuje, ten nic nie zyskuje" przybrało 
zmienioną postać: "Kto nie ryzykuje, ten nic nie traci". 
Mówiłem już o kojących własnościach rytmu uderzeń serca; uwaga ta da się 
zastosować również tutaj. Wiele wzorców zachowań działa -jak się wydaje -w rytmie 
zbliżonym do rytmu bicia serca, ale nawet te z nich, które nie podlegają tej regule, mimo to 
dają efekt kojący dzięki swojskiemu elementowi ciągłego powtarzania bodźców. Zauważono, 
że społecznie zahamowane jednostki częściej uciekają się do stereotypowych czynności, jeśli 
znajdą się w obcym im pomieszczeniu, zgodnie zresztą z przedstawionymi wyżej poglądami. 
Bardziej obce środowisko zwiększa neofobiczne lęki i stawia zwiększone wymagania 
"czynnikom pocieszenia", które lękom tym mają przeciwdziałać. 
Im częściej powtarzany jest jakiś stereotyp, tym bardziej przypomina on sztucznie 
wytworzone bicie serca matki.
Jego rola czynnika przyjaznego wzrasta coraz bardziej, aż staje się właściwie nie do 
odwrócenia. Jeśli nawet da się usunąć ową skrajną neofobię, co jest zresztą dość trudne, to 
same stereotypowe czynności w natrętny sposób uprawiane są dalej. 
Jak już mówiłem, jednostki przystosowane społecznie również miewają od czasu do 
czasu tego rodzaju tiki. Zazwyczaj pojawiają się one w sytuacjach stresowych i tu także 
działają kojąco. Wszyscy znamy te objawy. Kierownik instytucji czekając na ważny telefon 
uderza lub bębni palcami w swe biurko; kobieta siedząca w poczekalni u lekarza nerwowo 
ściska w palcach torebkę; dziecko w zakłopotaniu kołysze ciałem w prawo i w lewo; mąż 
rodzącej żony chodzi nerwowo tam i z powrotem; student na egzaminie gryzie ołówek; 
zdenerwowany oficer szarpie wąsa. Używane umiarkowanie, te małe "triki anty badawcze" są 
pożyteczne, 
pomagają bowiem przetrwać oczekiwanie na "przesadną dawkę nowości". Jeśli jednak 
używa się ich w nadmiarze, to zawsze grozi nam niebezpieczeństwo, że staną się 
niezastąpione i natrętne, utrzymując się nawet w sytuacjach nieuzasadnionych. 
Do czynności stereotypowych uciekamy się również w sytuacjach skrajnej nudy. 
Można je obserwować na przykładzie zarówno zwierząt żyjących w zoo, jak i przedstawicieli 
naszego własnego gatunku. Zjawisko to urasta niekiedy do przeraźliwych wręcz rozmiarów. 
Sprawa polega na tym, że zwierzęta żyjące w niewoli nawiązywałyby, oczywiście, kontakty 
społeczne, gdyby tylko miały po temu okazję, ale nie są w stanie tego robić ze względu na 
fizyczne przeszkody. Sytuacja ta odpowiada w zasadzie sytuacji jednostek zahamowanych 
społecznie. Ograniczony teren klatek w zoo uniemożliwia społeczne kontakty między 
zwierzętami i wpędza je w stan "zamknięcia się w sobie". Pręty klatki są solidnym fizycznym 
odpowiednikiem psychologicznych barier, na jakie natyka się jednostka zahamowana 
społecznie. Stanowią one potężny bodziec "anty badawczy", toteż zwierzęta w zoo, 
pozbawione możliwości eksploracji, zaczynają dawać ujście swej potrzebie ekspresji w 
jedyny możliwy sposób, a mianowicie wykonując rytmiczne czynności stereotypowe. 
Wszyscy znamy widok zwierzęcia niespokojnie krążącego w swej klatce, ale jest to tylko 
jedna z wielu dziwnych form zachowania się, do jakiego może doprowadzić taka sytuacja. I 
tak np. może pojawić się stylizowana masturbacja. Niekiedy nie obejmuje ona nawet 
manipulowania członkiem. Zwierzę (zazwyczaj małpa) po prostu wykonuje ręką i dłonią 
ruchy masturbacyjne, nie dotykając wszakże członka. Niektóre samice małp raz po raz ssą 
swe własne sutki, podobnie jak młode zwierzęta -łapy. Szympansy mogą sobie wtykać źdźbła 
słomy do całkiem zdrowych uszu, słonie bez końca kiwają łbami. Inne stworzenia gryzą się 
raz po raz lub też wyrywają sobie włosy. Może również dojść do poważnych samookaleczeń. 
Niektóre z tych reakcji pojawiają się w sytuacjach stresowych, ale wiele stanowi po prostu 
reakcję na nudę. Jeśli w środowisku nic nie ulega zmianie, popęd badawczy ulega stagnacji. 
Sama obserwacja odosobnionego zwierzęcia, wykonującego jedną z tych 
stereotypowych czynności, nie daje nam pewności co do przyczyny jego zachowania. Może 
być nią nuda, a może być nią stres. Jeśli jest nią stres, to z kolei może być on rezultatem 
działania bezpośredniej sytuacji środowiskowej albo też skutkiem przyczyny bardziej 
oddalonej w czasie, a mianowicie nienormalnego wychowania. Kilka prostych doświadczeń 
pomaga rozstrzygnąć te wątpliwości. Jeśli w klatce umieścimy jakiś nowy, obcy przedmiot, a 
następnie zauważymy, że czynności stereotypowe zniknęły i zaczyna działać zmysł 
badawczy, to jest oczywiste, iż poprzednie zachowania były skutkiem nudy. Jeśli jednak 
czynności stereotypowe się nasilą, znaczy to, że były skutkiem stresu. Jeśli zaś utrzymują się 
nawet wtedy, kiedy do klatki wpuści się innych członków tego samego gatunku -tworząc w 
ten sposób normalne środowisko społeczne -znaczy to, że osobnik spełniający te czynności 
niemal na pewno spędził dzieciństwo w anormalnej izolacji. 
Wszystkie te szczególne formy zachowania się, które spotykamy u zwierząt w zoo, 
możemy również zauważyć u przedstawicieli naszego gatunku (być może dlatego, że ogrody 
zoologiczne zbudowaliśmy w dużej mierze na wzór naszych miast). Fakt ten powinien być 
dla nas pouczający, gdyż pokazuje, jak ogromne znaczenie ma osiągnięcie właściwej 
równowagi między naszymi tendencjami neofobicznymi a neofilicznymi. Jeśli nie 
uchwycimy tej równowagi, to nie będziemy mogli funkcjonować właściwie. Choć nasz 
system nerwowy zrobi wszystko, na co go stać, skutki takiej sytuacji będą zawsze tylko 
parodią prawdziwych potencjalnych możliwości naszego behawioru.


5. WALKA

Jeśli chcemy zrozumieć istotę naszych popędów agresywnych, musimy spojrzeć na 
nie z perspektywy naszego zwierzęcego pochodzenia. Jako gatunek jesteśmy obecnie tak 
głęboko uwikłani w gwałt i przemoc, uprawiane masowo i powodujące masowe zniszczenia, 
że trudno nam utrzymać obiektywizm, ilekroć dyskusja dotknie tego tematu. Jest przecież 
faktem, że nawet chłodni intelektualiści z reguły wpadają w nastrój gwałtownie agresywny, 
gdy zaczną dyskutować o tym, jak pilnym zadaniem jest zapobieganie agresji. I nic w tym 
dziwnego. Ludzkość znajduje się w stanie, delikatnie mówiąc, ogólnego bałaganu; są niemałe 
szanse na to, że wytępimy się sami jeszcze przed końcem bieżącego stulecia. Jedyną pociechą 
musi pozostać świadomość tego, że jako gatunek dzierżyliśmy władzę na tej planecie i że 
kadencja nasza wprawdzie nie trwała zbyt długo (jak na dzieje gatunków), ale była za to 
ekscytująca i niezwykle brzemienna w wydarzenia. Zanim jednak przeanalizujemy nasze 
własne, dziwaczne techniki ataku i obrony, musimy rozważyć istotę zjawiska gwałtu w 
świecie zwierzęcym, świecie pozbawionym włóczni, bomb i karabinów. 
Zwierzęta mogą walczyć między sobą dla jednego z dwu ważkich powodów: albo o 
pozycję w obrębie pewnej hierarchii społecznej, albo o prawo dysponowania pewnym 
określonym terytorium. U niektórych gatunków liczy się tylko hierarchia, nie ma określonych 
terytoriów, inne natomiast są czysto terytorialne i nie mają problemów z hierarchią. Niektóre 
wreszcie są równocześnie i hierarchiczne, i terytorialne, wskutek czego -uwikłane w obydwie 
formy zachowań agresywnych. Otóż my należymy właśnie do tej trzeciej grupy: mamy na 
karku i jedno, i drugie. Ustrojem hierarchicznym obciążeni jesteśmy już od czasów 
przedludzkich, bo jest to po prostu jeden z podstawowych elementów trybu życia naczelnych. 
Stado naczelnych znajduje się w ciągłym ruchu, rzadko kiedy zatrzymuje się w jednym 
miejscu przez czas dostatecznie długi na to, by ustalić określone własne terytorium. Od czasu 
do czasu powstawać mogą konflikty między stadami, ale są to działania słabo zorganizowane, 
mające charakter raczej krótkotrwałych wybuchów rozdrażnienia, i znaczenie ich w życiu 
przeciętnej małpy jest stosunkowo niewielkie. Natomiast peck-order (dosłownie: porządek 
dziobania -tak nazwany, ponieważ zjawisko to przeanalizowano po raz pierwszy u kurcząt) 
odgrywa w życiu małpy rolę podstawową, i to wręcz w każdej chwili. U większości gatunków 
małp zwierzokształtnych i człekokształtnych występuje sztywna organizacja hierarchiczna z 
jednym dominującym samcem, przywódcą stada, i z innymi -uszeregowanymi na różnych 
szczeblach podporządkowania. Gdy przywódca stanie się zbyt stary lub słaby, by utrzymać 
dominację, zostaje obalony przez młodszego, bardziej krzepkiego samca, który wówczas 
przywdziewa płaszcz wodzowski. (Niekiedy uzurpator dosłownie przywdziewa rodzaj 
płaszcza, bo wyrasta mu grzywa długich włosów). Ponieważ zaś stado trzyma się stale razem, 
jego funkcja absolutnego władcy i tyrana sprawowana jest nieprzerwanie. Mimo to ma on z 
reguły najbardziej lśniącą sierść, jest najstaranniej wyiskanym i "seksownym" osobnikiem w 
stadzie. 
Nie u wszystkich gatunków naczelnych organizacja społeczna opiera się na jawnej 
dyktaturze. Prawie zawsze istnieje tyran, ale bywa on czasem łagodny i dość tolerancyjny, jak 
na przykład w przypadku potężnego goryla. Taki wódz stada udostępnia samice samcom 
podporządkowanym, zachowuje się wyrozumiale w czasie żerowania, a domaga się twardo 
posłuchu tylko wówczas, gdy wchodzi w grę coś, co jest niepodzielne, albo gdy pojawią się 
oznaki buntu lub niesfornej bijatyki wśród słabszych osobników. 
Ten podstawowy ustrój musiał oczywiście ulec zmianie, gdy naga małpa przeobraziła 
się w zespołowo polującego drapieżcę, działającego w oparciu o ustaloną bazę -obozowisko. 
Jak w sferze zachowań seksualnych, tak i tu stosunki typowe dla naczelnych musiały się 
przeobrazić i dostosować do świeżo przybranej roli drapieżnika. Stado musiało się stać 
terytorialne, musiało bronić rejonu swej stałej bazy. W związku zaś z kolektywnym 
charakterem łowiectwa -ta obrona też musiała być kolektywna, a nie indywidualna. W 
obrębie grupy typowy dla stadnych naczelnych system tyranii i hierarchii musiał ulec 
znacznym przeobrażeniom, aby zagwarantować pełną współpracę ze strony słabszych 
osobników w czasie łowów. Systemu tego nie można było jednak zlikwidować całkowicie. 
Musiała pozostać jakaś złagodzona forma hierarchii, zaznaczająca pozycję silniejszych 
osobników i naczelnego przywódcy, jeśli miało się podejmować stanowcze decyzje; choć z 
drugiej strony -ów przywódca był już zmuszony liczyć się ze swymi podwładnymi bardziej, 
niż musiałby to czynić jego leśny, owłosiony pobratymiec. 
Obok grupowej obrony terytorium i organizacji hierarchicznej działał jeden jeszcze 
czynnik skłaniający do wytworzenia się pewnej formy przywództwa. Czynnikiem tym była 
długotrwała niesamodzielność młodych, zmuszająca nas do przyjęcia monogamicznej 
organizacji rodziny. Każdy samiec, jako głowa rodziny, stanął wobec zadania bronienia 
własnego, indywidualnego domostwa w obrębie ogólnego obozowiska stada. Tak więc, tkwią 
w nas trzy różne źródła agresji zamiast, jak dawniej, jednego lub dwu. I jak się o tym stale na 
własnej skórze przekonujemy -wszystkie one są wciąż żywe, nawet w dzisiejszych 
skomplikowanych społeczeństwach. 
Jak ta agresja działa? Jakie wzorce zachowań wchodzą tu w grę? W jaki sposób 
zastraszamy się wzajemnie? Musimy tu znów przyjrzeć się innym zwierzętom. Kiedy u ssaka 
wzbudzona zostaje postawa agresji, w jego ciele zachodzi szereg zasadniczych zmian 
fizjologicznych. Cała maszyneria musi wprowadzić się w stan gotowości do akcji; a czyni to 
za pomocą autonomicznego układu nerwowego. Ten zaś układ składa się z dwu 
przeciwstawnych i wzajemnie się równoważących układów: współczulnego, którego 
zadaniem jest przygotować ciało do gwałtownego wysiłku, i przywspółczulnego, 
odpowiadającego za zatrzymywanie i odtwarzanie rezerw organizmu. Ten pierwszy powiada: 
"Jesteś gotów do akcji, ruszaj!", ten drugi: "Spokojnie! Odpręż się i zachowaj siły!" W 
normalnych okolicznościach organizm słucha obydwu głosów i utrzymuje błogą równowagę, 
ale kiedy nastąpi silne pobudzenie agresywne -słucha wyłącznie układu współczulnego. W 
wyniku aktywizacji tego układu do krwi wysłane zostają duże dawki adrenaliny i następują 
głębokie zmiany w pracy całego układu krążenia. Serce zaczyna bić szybciej, krew 
przemieszcza się ze skóry i trzewi do mózgu i mięśni. Ciśnienie krwi wzrasta. Wytwarzanie 
czerwonych krwinek zostaje gwałtownie przyspieszone. Czas krzepnięcia krwi ulega 
skróceniu. W dodatku ustają procesy trawienia i odkładania pokarmu. Wstrzymane zostaje 
ślinienie, zahamowane ruchy żołądka, wydzielanie soków trawiennych i ruchy perystaltyczne 
jelit. Jelito proste i pęcherz moczowy nie opróżniają się równie swobodnie jak w warunkach 
normalnych. Wątroba pospiesznie uruchamia zapasy węglowodanów i nasyca krew cukrem. 
Wzmaga się silnie oddychanie. Oddechy stają się szybsze i głębsze. Wzbudzone zostają 
mechanizmy regulacji temperatury. Włosy ,jeżą się" i następuje obfite wydzielanie potu. 
Wszystkie te zmiany dopomagają zwierzęciu przygotować się do walki. Jak za dotknięciem 
czarodziejskiej różdżki, w jednej chwili usuwają zmęczenie i mobilizują duże zasoby energii 
do oczekiwanej walki o przeżycie. Krew jest energicznie pompowana do tych narządów, 
gdzie jej najbardziej potrzeba -do mózgu, by przyspieszyć myślenie, i do mięśni, by 
umożliwić im gwałtowną pracę. Wzrost stężenia cukru we krwi zwiększa sprawność działania 
mięśni. Skrócenie czasu krzepnięcia krwi zmniejsza groźbę znaczniejszej utraty krwi w 
przypadku zranienia. Przyspieszone zaopatrywanie krwi w czerwone ciałka przez śledzionę, 
łącznie z przyspieszeniem obiegu krwi, pozwala układowi oddechowemu wzmóc pobieranie 
tlenu i wydalanie dwutlenku węgla. Jeżenie się włosów umożliwia szerszy kontakt powietrza 
bezpośrednio z powierzchnią skóry i ułatwia chłodzenie ciała: podobny efekt daje wzmożone 
wydzielanie potu przez gruczoły potowe. W ten sposób organizm zapobiega 
niebezpieczeństwu przegrzania się na skutek gwałtownej pracy mięśni. 
W tym stanie ogólnego pobudzenia zwierzę jest gotowe do rzucenia się do ataku -ale 
musi jeszcze przekroczyć pewną barierę. Otwarta walka może wprawdzie przynieść efekt 
cenny, mianowicie zwycięstwo, ale może także spowodować poważne okaleczenie 
zwycięzcy. Wróg przeto wzbudza nie tylko agresję, ale i strach. Agresja popycha zwierzę 
naprzód, strach ciągnie je do tyłu. Wytwarza się stan intensywnego konfliktu wewnętrznego. 
Z reguły dzieje się tak, że zwierzę pobudzone do walki nie rusza od razu do ataku "na 
całego". Rozpoczyna od grożenia atakiem. Ów wewnętrzny konflikt sprawia, że akcja 
pozostaje w zawieszeniu: zwierzę jest sprężone do natarcia, ale jeszcze nie gotowe do jego 
rozpoczęcia. Jeżeli, znajdując się w tym stanie, przedstawia ono dla przeciwnika widok na 
tyle groźny, że ten chyłkiem rejteruje -jest to, oczywiście, rozwiązanie najlepsze. Zwycięstwo 
można odnieść bez rozlewu krwi. Gatunek jest w stanie załatwiać powstające w jego łonie 
konflikty bez uszkodzeń ciała jego członków, co - rzecz jasna -gatunkowi takiemu wychodzi 
ogromnie na 
korzyść. 
W ewolucji zwierząt wyższych zaznacza się wyraźny trend w tym właśnie kierunku -
w kierunku nadania walce charakteru ceremonialnego. Bezpośredni bój zostaje zastąpiony w 
wielu przypadkach przez zastraszanie i kontr-zastraszanie. Walka krwawa zdarza się, 
oczywiście, także od czasu do czasu, ale tylko jako ostateczność, w przypadkach gdy 
obustronne agresywne sygnały zawiodą jako metoda rozładowania konfliktu. Natężenie tych 
wszystkich zewnętrznych oznak fizjologicznego pobudzenia, które opisałem, jest dla 
przeciwnika wskazówką, jak ostro i jak zdecydowanie agresor przygotowuje się do akcji. 
System ten znakomicie spełnia swe zadania z punktu widzenia behawioru, ale stwarza 
też pewien problem natury fizjologicznej. Oto maszyneria ciała została niejako naładowana, 
przygotowana do potężnego wydatku energii, tymczasem przewidywane rozładowanie nie 
następuje. Jak radzi sobie autonomiczny układ nerwowy z taką sytuacją? Zmasował wszystkie 
swe oddziały w pierwszej linii, gotowe do akcji, i oto okazuje się, że sama obecność tych 
oddziałów wystarczyła do wygrania wojny. Co wtedy dzieje się dalej? 
Gdyby po pobudzeniu współczulnego układu nerwowego nastąpiła rzeczywiście 
walka -wszystkie przygotowane do niej zasoby uległyby w całości zużyciu. Energia zostałaby 
"wypalona", po czym doszedłby do głosu układ przywspółczulny i przywróciłby stan 
fizjologicznego spokoju. Ale w pełnym napięcia stanie konfliktu pomiędzy agresją i strachem 
-wszystko trwa w zawieszeniu. Efekt jest taki, że układ przywspółczulny zaczyna zaciekle 
kontrować i wahadło gorączkowo kołysze się tam i na powrót. W miarę tego, jak upływają 
pełne napięcia chwile wzajemnego zastraszania się -obserwujemy jakby zrywy działania 
układu przywspółczulnego, przeplatane symptomami współczulnymi. Suchość w jamie ustnej 
ustępuje miejsca obfitemu ślinieniu. Stan przykurczu jelit może nagłe ustąpić i spowodować 
defekację. Mocz, tak silnie wstrzymywany w pęcherzu, może raptownie wypłynąć. Proces 
odciągania krwi ze skóry może ulec gwałtownemu odwróceniu; niezwykła bladość zmienia 
się w intensywny rumieniec i zaczerwienienie. Głębokie i szybkie oddechy mogą być 
raptownie przerwane, zmieniając się w urywane sapnięcia i westchnienia. Wszystko to są 
rozpaczliwe próby przeciwdziałania układu przywspółczulnego wybrykom układu 
współczulnego. W normalnych warunkach byłoby rzeczą wykluczoną, żeby intensywne 
reakcje w jednym kierunku mogły zachodzić równocześnie z intensywnymi reakcjami w 
kierunku przeciwnym, ale w warunkach skrajnego stresu, związanego z sytuacją agresji -
wszystko ulega chwilowemu rozstrojeniu. (Tym właśnie tłumaczy się fakt, że w przypadkach 
ostrego szoku dojść może do zasłabnięcia lub omdlenia: krew, która uprzednio dopłynęła 
gwałtownie do mózgu, zostaje stamtąd wycofana tak raptownie, że następuje utrata 
przytomności). 
Jeśli chodzi o sygnalizacyjną funkcję zachowań agresywnych, wszystkie te 
fizjologiczne perturbacje mają swój sens i stanowią nawet jeszcze bogatsze źródło sygnałów. 
Te oznaki nastroju ulegały w toku ewolucji rozbudowie i komplikacjom, i to na kilka 
sposobów. Defekacja i oddawanie moczu stały się u wielu gatunków ssaków ważnymi 
technikami zapachowego wyznaczania terytorium. Najpospoliciej spotykanym tego 
przykładem jest praktykowane przez psy domowe zadzieranie nogi przy pniach i słupkach 
znajdujących się na ich terytorium, przy czym zachowania takie wzmagają się w momentach 
spotkania się dwu wzajemnie grożących sobie psów-rywali. (Ulice naszych miast szczególnie 
pobudzają do tego rodzaju zachowań, ponieważ stanowią gmatwaninę zachodzących na siebie 
terytoriów wielu rywali, tak że każdy pies jest zmuszony przez fakt konkurencji szczególnie 
intensywnie nasycać te rejony zapachem). U niektórych gatunków rozwinęły się specjalne 
techniki rozsiewania w tym celu odchodów. Hipopotam ma specjalnie spłaszczony ogon, 
którym zwierzę wymachuje energicznie w czasie wydalania kału. Efekt jest taki, że odchody, 
jakby rozbite łopatkami śmigła, zostają rozpryśnięte na dużej przestrzeni. Wiele gatunków 
dysponuje specjalnymi gruczołami odbytowymi, które odorowi kału nadają silny zapach 
indywidualny. 
Zaburzenia w krążeniu, powodujące intensywną bladość lub zaczerwienienie, 
udoskonaliły swą funkcję sygnalizacyjną dzięki powstaniu płatów nagiej skóry na pysku lub 
na zadzie. Sapanie i syczenie, towarzyszące zakłóceniom oddechowym, rozwinęło się w 
pomruki, ryki i rozmaite inne głosowe sygnały agresji. Istnieje pogląd, że w ten właśnie 
sposób powstały zaczątki całego systemu porozumiewania się za pomocą sygnałów 
dźwiękowych. Innym ewolucyjnym wytworem tych zakłóceń oddechowych jest widoczna u 
wielu gatunków tendencja do nadymania się w momentach grożenia; u niektórych zwierząt do 
tego celu wykorzystywane są specjalne worki powietrzne (szczególnie pospolite u ptaków, 
gdzie stanowią zresztą jeden z podstawowych elementów układu oddechowego). 
Agresywne jeżenie się włosów doprowadziło do powstania w niektórych rejonach 
ciała specjalnych układów sierści, takich jak grzywy, kity, frędzle i wąsy. Takie wyraźnie 
zlokalizowane kępy sierści są tworami od razu rzucającymi się w oczy: włosy w nich są 
dłuższe lub sztywniejsze, a często też mają inne zabarwienie, jaskrawo kontrastujące z 
otaczającą sierścią. W momentach agresywnego pobudzenia zjeżenie się tych włosów 
sprawia, że zwierzę wydaje się większe i wygląda groźniej. 
Wzmożone w takich sytuacjach wydzielanie potu stało się także źródłem sygnałów 
węchowych. Tu znów w wielu przypadkach doszło do powstania pewnych specjalizacji 
ewolucyjnych, mających na celu pełne wykorzystanie tej możliwości sygnalizowania. 
Niektóre gruczoły potowe rozrosły się znacznie i przekształciły w skomplikowane gruczoły 
zapachowe. Można je znaleźć na pysku, stopach, ogonie i w innych rejonach ciała u wielu 
gatunków. 
Wszystkie te udoskonalenia wzbogaciły zwierzęcy system porozumiewania się i 
uczyniły "mowę nastrojów" subtelniejszą i bardziej informatywną; zachowania grożące stały 
się, dzięki nim, bardziej "czytelne" i precyzyjniej wyrażane. 
Ale na tym nie koniec. Rozważaliśmy tylko sygnały układu autonomicznego. Zwierzę 
ma jednak ponadto do dyspozycji szereg sygnałów nadawanych za pośrednictwem 
odpowiednich ruchów i postaw ciała. Działanie układu autonomicznego polegało bowiem 
tylko na wprowadzeniu organizmu w stan gotowości do akcji mięśni. Ale co na to mięśnie? 
Napięły się do ataku -lecz atak nie nastąpił. Wynikiem tej sytuacji jest seria ruchów-pogróżek, 
dwuznacznych działań i agresywnych postaw ciała. Impuls ataku i impuls ucieczki popychają 
ciało to w jedną, to w drugą stronę. Zwierzę rzuca się do przodu, wycofuje, skręca ciało na 
boki, przywiera do ziemi gotując się do skoku, podskakuje, przysiada, robi uniki. Ilekroć 
żądza ataku bierze górę -natychmiast przeciwdziała jej chęć ucieczki. Z kolei każdy odruch 
cofania się zostaje zahamowany odruchem ataku. Ten stan ogólnego wzburzenia przeobraził 
się w toku ewolucji w specjalne postawy ciała wyrażające groźbę i zastraszenie. Ruchy 
intencjonalne uległy wystylizowaniu, dwuznaczne drgnięcia nabrały formy rytmicznych 
skrętów i podrygiwań. Rozwinął się i udoskonalił cały nowy repertuar sygnałów agresji. 
W rezultacie możemy obserwować u wielu gatunków zwierzęcych wyszukane 
ceremoniały grożenia i skomplikowane "tańce" wojenne. Przeciwnicy okrążają się nawzajem 
charakterystycznym, sztywnym, jakby napuszonym krokiem, wyginają się w kabłąk, 
otrząsają, dygocą, kiwają głowami, kołyszą się rytmicznie z boku na bok, drapią łapami 
ziemię, niekiedy wykonują parokrotnie krótki, stylizowany bieg. Wszystkie te ruchy mają 
znaczenie sygnałów, a w połączeniu z sygnałami autonomicznymi dają precyzyjny obraz 
intensywności przeżywanego przez osobnika uczucia agresji i dokładny wskaźnik równowagi 
zachodzącej pomiędzy pragnieniem ataku i chęcią ucieczki. 
Ale i to nie wszystko. Istnieje jedno jeszcze źródło sygnałów, wyrastające z pewnej 
kategorii zachowań, którą określa się mianem czynności przemieszczonych. Ubocznym 
efektem intensywnego konfliktu wewnętrznego jest m. in. pojawienie się zachowań 
dziwnych, pozornie bezsensownych. Robi to wrażenie, jak gdyby osobnik, nie będąc w stanie 
zadziałać ani w jeden, ani w drugi sposób, pomimo że rozpaczliwie pragnie działania, 
znajdował nagle upust dla wezbranej energii w jakichś działaniach nie mających żadnego 
związku z sytuacją. Chęć ucieczki i chęć ataku blokują się wzajemnie, więc zwierzę 
rozładowuje swe emocje na innej drodze. W takich momentach widuje się, jak przeciwnicy 
zaczynają nagie wykonywać dziwnie sztywne i nie dokończone ruchy żerowania, a potem 
natychmiast przybierają na powrót postawę grożącą, albo zaczynają się nagie drapać lub 
czyścić zębami sierść, przeplatając te ruchy typowymi postawami grożenia. U niektórych 
gatunków pojawiają się w takich momentach czynności towarzyszące budowaniu gniazda; 
zwierzę podnosi jakieś leżące akurat w pobliżu gałązki czy źdźbła i składa je do urojonego 
gniazda. Inne gatunki praktykują jakby króciutkie drzemki, przeciągają się i ziewają. 
Te czynności przemieszczone są przedmiotem wielu spekulacji i polemik. Niektórzy 
twierdzą, że nie ma żadnego obiektywnego uzasadnienia na to, by uważać je za zachowania 
nieadekwatne do sytuacji. Jeśli zwierzę zaczyna jeść -znaczy to po prostu, że jest głodne, jeśli 
się drapie -to coś musi je swędzić. Podkreśla się, że nie ma sposobu, by udowodnić, że 
zwierzę, które wykonuje ruchy żerowania, de facto nie jest głodne, albo że nic je naprawdę 
nie swędzi, jeśli się drapie. Są to czysto akademickie spekulacje, jawnie absurdalne dla 
każdego, kto rzeczywiście obserwował i badał takie agresywne spotkania u wielu rozmaitych 
gatunków zwierzęcych. Momenty te odznaczają się tak dramatycznym napięciem, że było by 
rzeczą śmieszną przypuszczać, iż przeciwnicy mogliby nagle rozejść się, choćby na chwilę, 
po to tylko, żeby zacząć jeść dla zwykłego podjedzenia sobie, podrapać się dla samego 
podrapania lub zażyć drzemki w celu pospania. 
Niezależnie od tych abstrakcyjnych sporów na temat mechanizmów przyczynowych 
wywołujących czynności przemieszczone, jedna rzecz nie ulega wątpliwości -to mianowicie, 
że zachowania te stanowią z punktu widzenia swych funkcji jeszcze jedno cenne źródło 
sygnałów-gróźb. U wielu zwierząt zachowania te uległy wyjaskrawieniu, stały się bardzo 
uderzające i bardzo "na pokaz". 
Tak więc wszystkie wymienione rodzaje działań -sygnały autonomiczne, ruchy 
intencjonalne, dwuznaczne postawy ciała, czynności przemieszczone -nabrały charakteru 
rytualnego i, razem wzięte, wyposażają osobnika w szeroki repertuar sygnałów-gróźb. W 
większości przypadków wystarczą one przeciwnikom do rozładowania konfliktu bez 
uciekania się do bójki, jeśli jednak system ten zawiedzie, jak to się często zdarza na przykład 
w warunkach skrajnego stłoczenia na niewielkiej przestrzeni, wówczas wywiązuje się 
prawdziwa walka i sygnały ustępują miejsca brutalnej mechanice fizycznego ataku. Wtedy 
zębami zwierzę gryzie, tnie i kłuje, głową i rogami tłucze i bodzie, tułowiem uderza i pcha, 
nogami kopie, drapie i tratuje, rękami chwyta i dusi, niekiedy ogonem młóci i smaga. Ale 
nawet wówczas uśmiercenie przeciwnika jest przypadkiem niezwykle rzadkim. Zwierzęta, u 
których rozwinęły się specjalne techniki zabijania swych ofiar, rzadko robią z nich użytek w 
walce z przedstawicielami własnego gatunku. (Poważnym błędem jest czynione niekiedy 
założenie, jakoby istniała jakaś analogia między atakowaniem zwierzyny przez drapieżcę a 
atakowaniem rywala. Są to działania całkiem różne, zarówno pod względem motywacji, jak i 
samego sposobu wykonania). Z chwilą gdy wróg zostanie wystarczająco uśmierzony, 
przestaje stanowić groźbę i można go zignorować. Nie ma sensu dalej marnować nań energii, 
więc pozwala mu się zrejterować bez dalszego molestowania i ścigania. 
Zanim odniesiemy wszystkie te wojownicze działania do naszego własnego gatunku, 
musimy rozważyć jeden jeszcze aspekt agresji u zwierząt. Chodzi o zachowanie się 
pokonanego. Z chwilą gdy pozycja jednego z antagonistów staje się już nie do utrzymania, 
najprostszym dlań wyjściem jest usunąć się jak najprędzej. To jednak nie zawsze jest 
wykonalne. Droga ucieczki może być fizycznie zagrodzona albo -jeśli pokonany jest 
członkiem zwartej grupy społecznej -musi z konieczności pozostać nadal w zasięgu 
zwycięzcy. W obu przypadkach osobnik pokonany powinien jakoś zasygnalizować 
zwycięzcy, że nie stanowi już dlań groźby i nie zamierza kontynuować walki. Jeśli nie uczyni 
tego w porę i dozna poważnych obrażeń lub wyczerpie swe siły, wtedy fakt, że przegrał, 
stanie się dostatecznie oczywisty i osobnik dominujący odstąpi i zostawi go w spokoju. Ale 
jeśli pokonany potrafi zasygnalizować swą akceptację przegranej, zanim jeszcze znajdzie się 
w takich opałach -uniknie poważniejszego fizycznego poturbowania. A może to osiągnąć 
przez wykonanie pewnych charakterystycznych gestów sygnalizujących uległość. Ułagodzi to 
atakującego i szybko stłumi jego agresywność, przyspieszając zawarcie pokoju.
Sygnały takie działają na kilka sposobów. W zasadzie polegają one albo na 
wyłączeniu tych sygnałów, które wzbudziły agresję, albo na włączeniu innych, o 
zdecydowanie nieagresywnym charakterze. Pierwszy rodzaj zachowań służy po prostu do 
uspokojenia osobnika dominującego, drugi ma na celu aktywnie wpłynąć na przeobrażenie 
jego nastroju w jakiś inny nastrój. Najprymitywniejszą oznaką uległości jest po prostu 
znieruchomienie. Ponieważ agresja wiąże się z reguły z gwałtownymi ruchami, poza 
statyczna automatycznie sygnalizuje nieagresję. Często towarzyszy temu pełzanie lub 
czołganie się. Jednym z symptomów agresji jest bowiem nadymanie ciała do maksymalnych 
rozmiarów, kulenie się natomiast jest jego przeciwieństwem i dlatego działa łagodząco. 
Odwrócenie się od atakującego też bywa pomocne, jako antyteza czołowego ataku. W użyciu 
są także inne przeciwieństwa groźby. Jeżeli dany gatunek ma zwyczaj grozić pochyleniem 
głowy, wtedy podniesienie głowy może być cennym sygnałem łagodzącym. Jeśli atakujący 
jeży sierść, jej stulenie działa jako znak uległości. W niektórych rzadkich przypadkach 
sygnałem kapitulacji może być demonstracyjne wystawienie w stronę napastnika jakiegoś 
szczególnie wrażliwego rejonu ciała. Szympans na przykład może na znak uległości 
wyciągnąć rękę, narażając ją przez to na dotkliwe pokąsanie. Ponieważ nie zrobiłby tego 
nigdy szympans nastrojony agresywnie, ten proszący gest służy do ugłaskania osobnika 
dominującego. 
Drugą kategorię sygnałów łagodzących agresora stanowią 
sygnały działające na zasadzie remotywacji. Osobnik podporządkowujący się daje 
znaki wzbudzające u napastnika pewną reakcję o charakterze nieagresywnym; reakcja ta, 
przybierając na sile, tłumi i niejako wypiera żądzę walki. Może się to dokonać trojako. 
Szczególnie rozpowszechnioną techniką remotywacji jest przyjęcie postawy proszenia o 
pokarm. Osobnik słabszy kuli się i żebrze w pozie "dziecinnej", charakterystycznej dla 
danego gatunku. Jest to wybieg, do którego uciekają się szczególnie chętnie samice 
atakowane przez samca. Często okazuje się on tak skuteczny, że samiec reaguje regurgitacją 
pewnej ilości pokarmu, który samica następnie połyka, dopełniając w ten sposób żebrackiego 
rytuału. Samiec zaś, wprawiony tym w nastrój ojcowsko-opiekuńczy, traci swą agresywność i 
obydwie strony uspokajają się. Taki właśnie charakter ma karmienie partnera w trakcie 
zalotów, praktykowane przez wiele gatunków, szczególnie przez ptaki, u których we 
wczesnych stadiach zawiązywania się par występuje sporo elementów agresji ze strony 
samca. Drugim rodzajem działań remotywacyjnych jest przyjęcie przez osobnika słabszego 
żeńskiej postawy seksualnej. Bez względu na swą płeć i stan seksualny w danej chwili -
osobnik może nagłe przyjąć typową, żeńską postawę prezentacji zadu. Na taką demonstrację 
napastnik reaguje pobudzeniem seksualnym i nastrój wrogości ulega stłumieniu. W takich 
sytuacjach osobnik dominujący, niezależnie od tego czy jest samcem czy samicą, może 
"pokryć" osobnika uległego, bez względu na jego płeć, i dokonać pseudokopulacji. 
Trzecia forma remotywacji polega na wzbudzeniu chęci iskania lub poddania się 
iskaniu. W świecie zwierzęcym wzajemne iskanie się uprawiane jest na dużą skalę, przy czym 
wiąże się ono silnie ze spokojnymi, pokojowymi momentami w życiu społeczności. Otóż 
osobnik słabszy może albo zaprosić zwycięzcę do iskania, albo zasygnalizować swą prośbę o 
pozwolenie na przystąpienie do tej czynności. Małpy często uciekają się do tego sposobu i 
stosują wówczas specjalnie do tego typu sytuacji przeznaczoną mimikę -szybkie mlaskanie 
wargami; jest to zmodyfikowana, symboliczna wersja zwykłej ceremonii iskania. Małpa 
bowiem, w trakcie iskania drugiej, co chwila wciska sobie szybkimi ruchami do ust ułamki 
złuszczonej skóry i inne zanieczyszczenia, mlaskając przy tym wargami. Wykonując te ruchy 
mlaskania szybciej i w formie przesadnej, małpa sygnalizuje swą gotowość do iskania; tym 
sposobem często udaje się jej wygasić nastrój wrogości u napastnika i skłonić go do błogiego 
poddania się iskaniu. Po chwili osobnik dominujący zostaje tymi zabiegami tak "ukołysany", 
że słabeusz wymknąć się może bez szwanku. 
Takie oto są ceremonie i chwyty taktyczne, przy użyciu których zwierzęta w 
sytuacjach konfliktowych rozładowują swą agresywność. Mówiąc o "przyrodzie 
zakrwawionej kłami i pazurami", miano pierwotnie na myśli brutalne metody uśmiercania 
zwierzyny przez drapieżców, później jednak wyrażenie to rozciągnięto niesłusznie na 
wszelkie w ogóle formy walki występujące w świecie zwierzęcym. Tymczasem nic dalszego 
od prawdy. Żaden gatunek nie może pozwolić sobie na uprawianie ustawicznych rzezi we 
własnych szeregach -gdyby to czynił, nie mógłby w ogóle przetrwać. Wewnątrzgatunkowa 
agresja musi być hamowana i kontrolowana, a im potężniejsze i im bardziej mordercze są 
bronie, którymi dany gatunek drapieżcy dysponuje, tym silniejsze muszą być hamulce 
powstrzymujące od użycia tych broni w konfliktach z rywalami. Tak działa "prawo dżungli", 
gdy wchodzą w grę antagonizmy dotyczące terytorium lub wynikające z hierarchii wewnątrz 
stada. Gatunki, które tego prawa nie usłuchały, przestały po prostu istnieć. 
A jak my, jako gatunek, prezentujemy się pod tym względem? Jaki jest nasz specjalny 
repertuar sygnałów grożących i pokojowych? Jakie są nasze metody walki i jak sprawujemy 
nad nimi kontrolę? 
Uczucie agresji wytwarza w nas wszystkich te same fizjologiczne wstrząsy, napięcia 
mięśni i stany podniecenia, które opisano wyżej w odniesieniu do świata zwierzęcego w 
ogóle. Jak u innych gatunków, tak i u nas pojawia się też szereg czynności przemieszczonych. 
Pod niektórymi względami jesteśmy gorzej niż inne gatunki wyposażeni w umiejętność 
przekształcania tych elementarnych reakcji w sygnały o dużej mocy. Nie możemy na przykład 
zastraszyć przeciwnika zjeżeniem sierści. Nadal to wprawdzie robimy w momentach 
gwałtownej ekscytacji ("włos mi się zjeżył"), ale jako sygnał reakcja ta nie na wiele się zda. 
Pod innymi względami spisujemy się lepiej. Ta sama nagość skóry, która uniemożliwia nam 
skuteczne jeżenie sierści, daje zarazem sposobność do wysyłania silnych sygnałów za pomocą 
czerwienienia się i blednięcia. Możemy być "biali ze wściekłości", "czerwoni z gniewu" albo 
"bladzi ze strachu". Z tych dwu -barwą, na którą trzeba baczyć, jest barwa biała: ona to niesie 
zapowiedź akcji. Jeśli towarzyszą jej inne działania sygnalizujące atak, wówczas jest ona 
ważnym sygnałem niebezpieczeństwa. Jeśli towarzyszą jej zachowania sygnalizujące strach, 
wówczas jest ona sygnałem paniki. Blednięcie, jak pamiętamy, wywołane jest pobudzeniem 
współczulnego układu nerwowego, układu "zapłonowego", i nie można go traktować lekko. 
Czerwienienie natomiast jest mniej niepokojące: powoduje je gorączkowe usiłowanie 
stworzenia przeciwwagi przez układ przywspółczulny i oznacza ono, że rozkaz "naprzód" już 
napotyka opór. Stojący naprzeciw ciebie przeciwnik z zaczerwienioną od gniewu twarzą 
stanowi daleko mniejszą groźbę niż ten, który pobladł i zacisnął usta. Czerwonolicy przeżywa 
konflikt, targa nim równocześnie złość i strach; blady jest naprawdę gotów do akcji. Żadnego 
nie wolno lekceważyć, ale w przypadku bladego przeciwnika prawdopodobieństwo skoczenia 
do ataku jest znacznie większe -chyba że zostanie on natychmiast udobruchany albo, 
przeciwnie, sam jeszcze silniej zastraszony. 
W tego rodzaju sytuacji sygnałem niebezpieczeństwa jest też szybki i głęboki oddech; 
gdy jednak zmieni się on w urywane sapnięcia i chrapanie -staje się już mniej groźny. Taka 
sama relacja zachodzi pomiędzy suchymi ustami gotowego do akcji napastnika i oślinionymi 
ustami znamionującymi hamowanie ataku. Oddawanie moczu, defekacja lub zasłabnięcie 
zazwyczaj wkraczają na scenę później, już po przejściu wielkiej fali wstrząsu wezbranej w 
momentach szczytowego napięcia. 
Kiedy chęć do ataku i chęć do ucieczki wzbudzone zostaną równocześnie -pojawia się 
u nas szereg charakterystycznych ruchów intencjonalnych i dwuznacznych póz. Najbardziej 
znanym gestem jest wzniesienie zaciśniętej pięści -ruch, który uległ rytualizacji na dwa 
sposoby. Wykonujemy go w pewnej odległości od przeciwnika, zbyt dużej na to, by gest ten 
mógł przedłużyć się w prawdziwy cios. Tak więc jego funkcja nie jest już mechaniczna: jest 
to tylko sygnał wizualny. Ruch ten nabrał dalszych znamion rytuału przez połączenie z 
rytmicznym potrząsaniem przedramieniem. Tego rodzaju "wygrażanie pięścią" ma znów 
znaczenie raczej wizualne niż mechaniczne. Zadajemy w ten sposób serię szybkich "ciosów" 
pięścią, ale wciąż w bezpiecznej odległości od przeciwnika. 
W trakcie tych pogróżek całe ciało może wykonywać krótkie ruchy wyrażające zamiar 
zbliżenia się, akcje, które jednak są co chwila kiełznane i nie posuwają się zbyt daleko. Może 
też wystąpić mocne i głośne tupanie nogami i walenie pięścią w jakikolwiek znajdujący się 
pod ręką przedmiot. To ostatnie zachowanie jest przykładem tak zwanego przekierowania, 
obserwowanego często u innych zwierząt. Jego sens jest następujący: ponieważ obiekt 
wzniecający żądzę ataku (przeciwnik) jest zbyt groźny na to, żeby go zaatakować 
bezpośrednio -akty agresji zostają wprawdzie uruchomione, ale ulegają przekierowaniu na 
jakiś inny, mniej groźny obiekt, na przykład na stojącego obok obserwatora (wszystkim nam 
zdarzyło się na pewno ucierpieć kiedyś z tego powodu) albo na przedmiot martwy, który 
może wtedy ulec kompletnemu rozbiciu na drobne kawałki. Kiedy żona trzaśnie półmiskiem 
o podłogę -przedmiotem, który leży wówczas pogruchotany na skorupy, miała być, 
oczywiście, głowa męża. Jest interesujące, że szympansy i goryle często uprawiają własną 
wersję tego rodzaju przekierowanej agresji: drą, łamią i ciskają wokół gałęzie i liście. I znów 
działa to jako wielkiej mocy sygnał wizualny. 
Specjalny i ważny element towarzyszący tym wszystkim manifestacjom agresji 
stanowią groźne miny. Mimika -obok słownych sygnałów głosowych -jest naszą 
najprecyzyjniejszą metodą wyrażania różnych niuansów nastroju agresywnego. Podczas 
jednak gdy twarz uśmiechnięta, o której była mowa w jednym z poprzednich rozdziałów -to 
wyłączna osobliwość naszego gatunku, agresywne miny, przy całym cechującym je 
bogactwie ekspresji, są w zasadzie takie same u nas jak u innych wyższych prymatów. (U 
małpy wściekłość lub strach potrafimy rozpoznać na pierwszy rzut oka, ale rozpoznawania u 
niej miny przyjaznej musimy się dopiero nauczyć). Reguły są tu całkiem proste: im bardziej 
żądza ataku góruje nad żądzą ucieczki, tym bardziej twarz wysuwa się do przodu. W sytuacji 
odwrotnej, gdy górę bierze strach, wszystkie ruchome części twarzy cofają się do tyłu. W 
twarzy atakującej -brwi zostają ściągnięte ku przodowi, czoło jest gładkie, kąciki ust 
wysuwają się do przodu, wargi zostają zaciśnięte. Gdy dochodzi do głosu strach -pojawia się 
grymas sygnalizujący mieszaninę groźby i lęku. Brwi unoszą się do góry, czoło się marszczy, 
kąciki ust jadą do tyłu, wargi rozchylają się obnażając zęby. Ta mina często zresztą 
towarzyszy gestom, które wydają się bardzo agresywne, wskutek czego objawy takie jak 
marszczenie czoła lub szczerzenie zębów bywają niekiedy traktowane jako oznaki furii i 
zaciekłości. W gruncie rzeczy są to jednak oznaki lęku: stanowią one niejako sygnał 
ostrzegawczy, komunikujący, że osobnik boi się, pomimo że resztą ciała wykonuje wciąż 
gesty groźne. Jest to, oczywiście, nadal twarz grożąca i nie wolno jej lekceważyć. Gdyby 
wyrażany był tylko czysty strach -osobnik porzuciłby całą tę mimikę i zaczął po prostu 
rejterować. 
Wszystkie te miny i grymasy są wspólną cechą ludzi i małp -fakt, o którym warto 
pamiętać, gdyby się komuś kiedy zdarzyło stanąć twarzą w twarz z dużym pawianem. Ale są 
też inne miny, będące już wynalazkiem czysto ludzkim, uwarunkowane kulturowo -na 
przykład "pokazywanie języka", nadymanie policzków, "granie na nosie" i przesadne 
wykrzywianie rysów twarzy; stanowią one znaczne wzbogacenie naszego repertuaru 
sygnałów-gróźb. Większość kultur dodała tu jeszcze rozmaite gesty grożące lub obraźliwe, 
wykonywane innymi częścian1i ciała. Agresywne ruchy intencjonalne ("podskakiwanie ze 
złości") oprawione zostały w ceremonialną, wysoce symboliczną formę dzikich tańców 
wojennych. Tańce takie, wykonywane w wielu rozmaitych stylach, funkcjonują raczej jako 
sposób kolektywnego "rozhuśtywania" emocji i synchronizowania silnych uczuć 
agresywnych niż jako sygnał wizualny przeznaczony bezpośrednio dla nieprzyjaciela. 
W toku rozwoju kulturowego uzbroiliśmy się w rozmaite sztuczne, zabójcze narzędzia 
walki, co uczyniło z nas gatunek potencjalnie bardzo niebezpieczny. Nic więc dziwnego, że 
wyposażyliśmy się jednocześnie w niezwykle bogaty repertuar sygnałów uspokajających. 
Wspólny z innymi prymatami jest u nas podstawowy sygnał uległości -kulenie się i wrzask. 
Do tego dodaliśmy jeszcze całą gamę różnych symbolicznych oznak podporządkowania. 
Samo kulenie się rozszerzone zostało o ruch czołgania i postawę "leżenia plackiem". 
Sygnałami o mniejszej intensywności są klęczenie i rozmaite rodzaje ukłonów. Kluczowe 
znaczenie w tych wszystkich zachowaniach ma obniżenie położenia ciała w stosunku do 
osobnika dominującego. Grożąc -nadymamy się, usiłując ciału nadać wygląd możliwie 
okazały i masywny. Zachowanie uległe musi przeto pójść w kierunku przeciwnym, to znaczy 
polegać na maksymalnym obniżeniu i przykurczeniu ciała. Nie robimy tego jednak w sposób 
całkiem dowolny: zachowania takie przebiegają przez pewne charakterystyczne fazy, z 
których każdą cechuje pewien określony styl, mający specjalne znaczenie. Interesujący w tym 
kontekście jest akt salutowania, wskazuje on bowiem, jak daleko od pierwotnej postaci gestu 
uległości odbiec mogą nasze sformalizowane sygnały kulturowe. Na pierwszy rzut oka 
salutowanie wojskowe wygląda jak ruch agresywny: przypomina gest uniesienia ramienia do 
ciosu. Istotna różnica tkwi w tym, że dłoń nie jest w tym wypadku zaciśnięta i kieruje się do 
własnej głowy. Jest to, oczywiście, odpowiednio wystylizowana modyfikacja ruchu zdjęcia 
nakrycia z głowy, który to ruch sam był pierwotnie częścią procedury obniżenia wysokości 
ciała. 
Interesujący jest również akt ukłonu, będący wysublimowaną pochodną pierwotnego, 
prymitywnego ruchu kulenia się innych prymatów. Istotą jego jest opuszczenie wzroku. 
Patrzenie "prosto w oczy" jest bowiem zachowaniem typowo agresywnym i towarzyszy 
nieodłącznie każdej groźnej mimice i wyzywającym gestom. (Dlatego właśnie dziecinna gra 
"kto dłużej nie spuści wzroku" jest taka trudna i dlatego zwykłe, podyktowane ciekawością 
gapienie się małego dziecka jest ganione jako niegrzeczne). Niezależnie od tego, jak dalece 
stonowany przez aktualne obyczaje jest sam akt ukłonu, zawsze zawiera element pochylenia 
twarzy. Na przykład męscy członkowie dworu królewskiego, którzy przez długą praktykę 
zmodyfikowali swą reakcję ukłonu, też pochylają twarz, tyle że ruch ten wykonują samą 
szyją, nie zginając tułowia w pasie. 
W sytuacjach mniej oficjalnych -reakcją przeciwną do patrzenia prosto w oczy jest 
zwykłe odwrócenie wzroku albo spojrzenie "rozbiegane na boki". Tylko naprawdę 
agresywnie nastrojony osobnik może patrzeć ci nieustępliwie w oczy przez dłuższy czas. W 
trakcie zwykłej rozmowy, prowadzonej twarzą w twarz, z reguły uchylamy wzrok od 
słuchaczy w czasie mówienia, spoglądając na nich ponownie przy końcu każdego zdania lub 
"ustępu", celem sprawdzenia ich reakcji na to, co powiedzieliśmy. Zawodowy wykładowca 
potrzebuje pewnego czasu, żeby opanować sztukę patrzenia wprost na swe audytorium i nie 
patrzeć ponad głowami słuchaczy, nie spoglądać na pulpit lub na boczne ściany sali. Znajduje 
się on niewątpliwie w pozycji dominującej, ale słuchaczy jest tylu, a każdy patrzy prosto na 
niego (i to z bezpiecznego zakątka swego miejsca w ławkach), że wykładowcę opanowuje 
głęboki i początkowo trudny do przezwyciężenia lęk. Dopiero dłuższy trening pozwala mu 
przemóc w sobie to uczucie. Ten prosty, czysto fizyczny stan odczuwania utkwionych w 
siebie agresywnych spojrzeń dużej grupy ludzi bywa właśnie przyczyną owej tremy 
paraliżującej aktora na chwilę przed wkroczeniem na scenę. Aktor ma przy tym, oczywiście, 
swoje niepokoje intelektualne, dotyczące jakości gry i jej odbioru przez widzów, ale owo 
zmasowane spojrzenie sali jest dodatkowym i głębiej tkwiącym źródłem uczucia zagrożenia. 
(tu znów mamy przykład podświadomego pomieszania dwu różnych rzeczy: "spojrzenia 
zaciekawionego" ze "spojrzeniem-groźbą"). Noszenie okularów, zwykłych lub 
przeciwsłonecznych, nadaje twarzy wygląd bardziej agresywny, bo niejako wyolbrzymia i 
potęguje efekt patrzenia. Gdy patrzy na nas osoba nosząca okulary, jesteśmy jakby 
wystawieni na super spojrzenie. 
Ludzie o łagodnym usposobieniu skłonni są zapewne nieświadomie dobierać sobie 
okulary w cienkiej oprawie lub bez oprawy, ponieważ mogą dzięki temu widzieć lepiej, 
unikając jednocześnie nadmiernego wzmacniania swego spojrzenia. W ten sposób unikają 
wzbudzania kontr agresji. 
Intensywniejszym sygnałem uległości jest zakrycie oczu rękami lub schowanie twarzy 
w zgięciu łokcia. Zwykły akt przymknięcia oczu też ucina patrzenie. Jest zastanawiające, że 
niektórzy ludzie odruchowo zamykają oczy na krótkie momenty, gdy rozmawiają twarzą w 
twarz z obcymi. Wygląda to tak, jakby ich normalny odruch mrugania ulegał wydłużeniu i 
przekształcał się w odruch maskowania oczu. Reakcja ta znika, gdy rozmawiają z bliskimi 
przyjaciółmi w nastroju swobodnym. Nie jest jasne, czy chodzi tu o odcięcie się od "groźnej" 
obecności obcego, czy o próbę zmniejszenia częstotliwości własnych spojrzeń, czy może o 
jedno i drugie. 
Właśnie dla uzyskania silnego efektu zastraszenia -u wielu gatunków wytworzyły się 
rozmaite plamki przypominające oczy jako narzędzia samoobrony. Takie jaskrawe niby-oczy 
mają często na skrzydłach ćmy. Te "oczy" pozostają w ukryciu, dopóki owad nie zostanie 
napadnięty przez drapieżcę. Skrzydła wtedy rozpościerają się i błyskają jasnymi "ślepiami" 
przed napastnikiem. Dowiedziono eksperymentalnie, że wpływa to odstraszająco na 
potencjalnego zabójcę, który często ucieka i zostawia owada w spokoju. Wiele ryb i niektóre 
gatunki ptaków, a nawet ssaków, przyjęły podobną technikę. U nas podobnego chwytu 
używają (może świadomie, a może nie) producenci niektórych towarów w celach 
reklamowych. Projektanci samochodów, modelując w taki sposób kształt reflektorów, często 
wzmagają dodatkowo agresywny wygląd wozu, nadając przedniej krawędzi maski zarys 
jakby zmarszczonego czoła. Dodają do tego jeszcze "wyszczerzone zęby" w postaci 
metalowej kraty pomiędzy "ślepiami". W miarę tego jak na drogach robiło się coraz tłoczniej, 
a prowadzenie samochodu stawało się czynnością coraz bardziej agresywną, te "twarze" 
samochodów nabierały stopniowo coraz groźniejszego wyglądu, stwarzając zarazem coraz 
bardziej agresywny wizerunek samego kierowcy. Niektóre towary paczkowane zaopatrzone 
zostały przez producentów w imitujące "groźną twarz" nazwy, takie jak OXO, OMO, OZO i 
OVO. Na szczęście dla producentów nazwy te nie odpychają klienta: przeciwnie, rzucają mu 
się od razu w oczy, a zaraz potem okazują się tylko nie groźnymi pudełkami z tektury. Ale o 
to właśnie chodziło: uwaga klienta została już skierowana na ten właśnie produkt, a nie na 
produkty konkurentów. 
Wspomniałem poprzednio, że u szympansów występuje gest łagodzenia, polegający 
na wyciągnięciu obwisłej dłoni w stronę osobnika dominującego. U nas on też występuje w 
typowej postawie żebrania lub błagania. Dostosowaliśmy ten gest również do pospolitej 
czynności witania się: ma on wtedy znaną formę przyjaznego podania ręki. Gesty przyjazne 
często wywodzą się z gestów sygnalizujących odległość. Widzieliśmy poprzednio, jak to się 
dzieje w przypadku śmiechu i uśmiechu (które to reakcje, nawiasem mówiąc, nadal 
funkcjonują jako sygnały łagodzące -w postaci nieśmiałego uśmiechu lub nerwowego 
chichotania). Wzajemny uścisk dłoni stosowany bywa jako ceremoniał przez osobników o 
mniej więcej równej randze, ale przekształca się w schylenie się do pocałowania wyciągniętej 
ręki w przypadku znacznej nierówności rang. (Wraz z rosnącą "równością" płci i różnych 
klas, ta ceremonia całowania rąk staje się coraz rzadsza, ale trwa nadal w niektórych 
specjalnych sferach, gdzie formalne hierarchie są sztywno przestrzegane, jak na przykład w 
Kościele). W pewnych przypadkach uścisk dłoni uległ modyfikacji i przeobraził się w 
ściskanie lub zacieranie własnych rąk, służące w niektórych kulturach do zwykłego 
powitania, w innych zaś jako gest błagalny. 
Istnieje wiele innych specjalności lokalnych w dziedzinie zachowań symbolizujących 
uległość, takich jak rzucenie ręcznika na ring lub wywieszanie białej flagi, ale nie musimy się 
tu nimi zajmować. Kilka prostszych chwytów mających na celu remotywację zasługuje 
jednak na uwagę, choćby tylko dlatego, że wykazują one interesujące nawiązania do 
analogicznych zachowań u innych gatunków. Jak pamiętamy, niektóre zachowania dziecięce, 
seksualne i procedura iskania wykonywane są w stosunku do agresora lub potencjalnego 
agresora dla wzbudzenia w nim uczuć nieagresywnych i tym samym niejako wypierania zeń 
żądzy ataku. U naszego gatunku zachowania typu dziecięcego, pojawiające się jako oznaka 
uległości osoby dorosłej, są szczególnie pospolite w czasie zalotów. Partnerzy często 
przechodzą na "dziecinny szczebiot" nie dlatego że sami zmierzają do rodzicielstwa, lecz 
dlatego, że takie gaworzenie wzbudza u partnera czułość, uczucia opiekuńcze, macierzyńskie 
lub ojcowskie -i tym samym tłumi uczucia agresji (lub lęku). Jest rzeczą zabawną, że u ludzi, 
podobnie jak u wielu ptaków, w okresie zalotów obserwujemy często wzajemne karmienie 
się. W żadnym innym okresie życia nie dokładamy tylu starań, żeby wsunąć jedno drugiemu 
smaczny kąsek do ust lub zaofiarować partnerowi pudełko czekoladek. 
Co się tyczy remotywacji w kierunku seksualnym, można o niej mówić, gdy strona 
słabsza (mężczyzna lub kobieta) przyjmuje wobec osobnika górującego (mężczyzny lub 
kobiety) postawę "żeńską", przy czym dzieje się to raczej w sytuacji konfliktu niż w 
kontekście rzeczywiście seksualnym. Spotykamy się z nią powszechnie, aczkolwiek jeśli 
chodzi o typową seksualną prezentację pośladków, stosowaną jako gest udobruchania, to 
zanikła ona u ludzi właściwie zupełnie wraz ze zniknięciem tej pierwotnej postawy seksualnej 
jako takiej. Ogranicza się ona teraz głównie do szkolnej kary chłosty, w której rytmiczne 
ruchy kopulacji zastąpione są rytmicznym biciem w pośladki. Można wątpić, czy 
wychowawcy w szkole upieraliby się przy tej praktyce, gdyby byli w pełni świadomi faktu, że 
w rzeczywistości wykonują prastary, wywodzący się od podludzkich naczelnych, akt 
rytualnej kopulacji ze swymi uczniami. Mogliby równie dobrze zadawać ból swym ofiarom 
nie zmuszając ich do przyjmowania wypiętej pozycji typowej dla uległej samicy. (Jest 
znamienne, że prawie nigdy nie bywają w ten sposób chłostane uczennice -seksualne 
pochodzenie tego aktu stawałoby się wtedy zbyt oczywiste). Jeden z uczonych wysunął 
pomysłowe przypuszczenie, że jeśli w tej sytuacji każe się chłopcu opuścić spodnie, to nie 
czyni się tego po to, by bicie bolało dotkliwiej, lecz po to, żeby dominujący samiec mógł 
obserwować stopniowe czerwienienie chłostanych pośladków, ma to bowiem przypominać 
czerwienienie zadu małpy-samicy znajdującej się w stanie rui. Tak czy owak, jedno tu jest 
pewne: jako zabieg remotywacyjny i łagodzący -ten dziwny rytuał jest kompletnym 
niewypałem. Im bardziej nieszczęsny uczeń pobudza dominującego mężczyznę krypto 
seksualnie -tym większa szansa na to, że chłosta będzie trwała dalej, a ponieważ rytmiczne 
ruchy kopulacyjne zostały symbolicznie przekształcone w rytmiczne uderzenie rózgi, ofiara 
znajduje się znowu w punkcie wyjścia: udało się jej niejako przesunąć bezpośredni atak 
agresora w sferę seksualną, ale zarazem została przechytrzona, bo ten atak seksualny uległ na 
powrót symbolicznemu przeobrażeniu w agresję fizyczną. 
Trzeci sposób remotywacji -iskanie -odgrywa u ludzi mniejszą, choć pożyteczną rolę. 
Często uciekamy się do głaskania lub poklepywania, aby uspokoić czyjeś wzburzenie, a wielu 
dominujących członków społeczeństwa poddaje się niejednokrotnie wielogodzinnym tego 
rodzaju manipulacjom i zabiegom ze strony osób podporządkowanych. Do sprawy tej 
powrócimy jeszcze w innym rozdziale. 
Czynności przemieszczone również odgrywają u nas pewną rolę w sytuacjach agresji, 
pojawiając się z reguły w momentach stresu i napięcia. My jednak -w odróżnieniu od innych 
zwierząt -nie ograniczamy się tu do kilku tylko specyficznych dla gatunku wzorców 
zachowań. Ujście dla wewnętrznego napięcia potrafimy znaleźć właściwie w jakimkolwiek 
trywialnym działaniu. Zdarza się, że w stanie wzburzenia ktoś nagle zaczyna przestawiać 
bibeloty na kredensie, zapala papierosa, przeciera okulary, spogląda na zegarek, nalewa sobie 
drinka albo zaczyna przeżuwać coś w ustach. 
Każde z tych działań może być, oczywiście, wykonywane w normalnym celu, ale gdy 
pojawi się jako czynność przemieszczona, wówczas nabiera innego znaczenia. Bibeloty, które 
zaczynasz przestawiać, były już przedtem całkiem porządnie rozmieszczone, co więcej, 
dopiero po takim nerwowym ich uporządkowaniu może powstać prawdziwy bałagan. Zdarza 
się, że w momencie napięcia zapalamy nowego papierosa, choć dopiero przed chwilą 
zgasiliśmy w popielniczce papierosa zaledwie napoczętego. Również częstotliwość 
zaciągania się dymem w takich momentach nie pozostaje w żadnym związku z 
fizjologicznym, dodatkowym zapotrzebowaniem ustroju na nikotynę. Okulary, tak mozolnie 
przecierane, są już całkiem czyste. Energicznie nakręcany zegarek wcale nie wymaga 
nakręcenia, a kiedy nań spoglądamy -nasze oczy wcale nie rejestrują wskazywanej na tarczy 
godziny. Kiedy w sytuacji takiej sięgamy po łyk jakiegoś napoju albo po kęs pokarmu, nie 
czynimy tego ani z pragnienia, ani z głodu. Wszystkie te czynności wykonujemy nie dla 
uzyskania efektu, który normalnie jest ich celem, lecz po prostu po to, aby coś robić dla 
rozładowania napięcia. Zdarza się to szczególnie często w pierwszych, "usztywnionych" 
momentach spotkań towarzyskich, kiedy to ukryte obawy i agresje czają się tuż pod 
powierzchnią. W czasie przyjęcia czy jakiegokolwiek małego zebrania towarzyskiego, skoro 
tylko spełniony zostanie obrządek wzajemnego "dobruchania się" za pomocą uścisków dłoni i 
uśmiechów, zaraz podaje się "zastępcze papierosy", "zastępcze drinki" i "zastępcze 
przekąski". 
W momentach agresywnego napięcia o większym natężeniu pojawia się u nas 
skłonność do powracania do działań przemieszczonych, wspólnych nam i innym gatunkom 
prymatów; nasze formy wyładowania się stają się bardziej prymitywne. Szympans w takiej 
sytuacji zaczyna niekiedy drapać się gorączkowo, przy czym są to ruchy specjalnego rodzaju, 
odmienne od normalnej reakcji na swędzenie. Skierowane są z reguły na rejon głowy, czasem 
ramienia, i są przy tym dość wystylizowane. 
My zachowujemy się bardzo podobnie, wykonując niejako usztywnione, zastępcze 
ruchy iskania. Drapiemy się w głowę, gryziemy paznokcie, "przemywamy" twarz rękami, 
skubiemy brodę lub wąsy, jeśli takowe posiadamy, poprawiamy fryzurę, pocieramy nos, 
"pociągamy" nim albo go siąkamy, głaszczemy płatki uszu, dłubiemy w uchu, pocieramy 
bródkę, zwilżamy językiem wargi albo pocieramy dłonie jakby w ruchu obmywania. Jeśli się 
zbada uważnie momenty konfliktów o dużym natężeniu, można dostrzec, że wszystkie te 
czynności są wykonywane w sposób rytualny, bez owego starannego lokalizowania i 
dopasowywania ruchu, typowego dla prawdziwej czynności czyszczenia. Przemieszczone 
drapanie się w głowę może u jednej osoby przebiegać wyraźnie inaczej niż u drugiej, ale 
każdy z drapiących się ma swój własny, dość stały i charakterystyczny sposób wykonywania 
tych ruchów. Ponieważ prawdziwe czyszczenie się nie wchodzi tu w grę, przeto nie ma 
znaczenia fakt, że czynności te zostają skoncentrowane na jednym tylko rejonie ciała, z 
zupełnym pominięciem innych. W każdej towarzyskiej sytuacji rozgrywającej się w obrębie 
małej grupy osób, członków grupy niższych rangą można łatwo rozpoznać po większej 
częstotliwości ruchów o charakterze takiego pseudo czyszczenia się. Prawdziwie 
dominującego osobnika poznać można po prawie całkowitym braku tego rodzaju ruchów. 
Jeśli pozornie dominujący członek grupy wykonuje jednak dość często takie drobne ruchy 
przemieszczone, świadczy to, że jego oficjalnej dominacji zagrażają w jakiś sposób inni 
obecni. 
Rozważając te wszystkie przejawy agresji i uległości przyjęliśmy założenie, że dana 
osoba "mówi prawdę" i nie modyfikuje swego zachowania w sposób świadomy i umyślny po 
to, aby osiągnąć określony cel. Łatwiej nam bowiem "kłamać" mową niż sygnałami poza 
słownymi; mimo to jednak ewentualności takiej nie można pominąć całkowicie. Ogromnie 
trudno okłamać innych za pomocą wzorców zachowań, które tu rozważamy, ale nie jest to 
niemożliwe. Jak już wspomniano, gdy rodzice zastosują taką procedurę w stosunku do swych 
małych dzieci, kończy to się zazwyczaj fiaskiem, i to w stopniu znacznie większym, niż sobie 
z tego zdają sprawę. W stosunkach między dorosłymi natomiast, których uwaga jest znacznie 
bardziej niż u dzieci zaprzątnięta słowną stroną informacji wymienianych w toku społecznych 
interakcji, ten sposób może być bardziej skuteczny. Jednak człowiek usiłujący "kłamać 
zachowaniem" -na swoje nieszczęście -kłamie z reguły tylko niektórymi, wybranymi 
elementami całego systemu sygnalizacyjnego, zdradzają go natomiast inne sygnały, których 
sobie nie uświadamia. Najlepsze efekty w tego rodzaju mistyfikacji osiągają ci, którzy 
zamiast koncentrowania swej uwagi na celowym modyfikowaniu określonych sygnałów 
potrafią się świadomie wczuć w nastrój, który chcą zademonstrować, i potem pozwalają 
różnym drobnym szczegółom swego zachowania niejako automatycznie dostroić się do tego 
podstawowego tonu. Metoda ta jest często stosowana, z wielkim powodzeniem, przez 
kłamców zawodowych, takich jak aktorzy i aktorki. Całe czynne życie tych ludzi upływa na 
"kłamaniu zachowaniem", co czasem działa wręcz rujnująco na ich życie osobiste. Również 
politycy i dyplomaci muszą uprawiać w nadmiernej dozie tego rodzaju kłamstwa, oni jednak, 
w odróżnieniu od aktorów, nie mają na to "oficjalnej licencji", co wytwarzać może u nich 
poczucie winy i stanowić przeszkodę w działaniu. Ponadto, w odróżnieniu od aktorów, 
politycy nie przechodzą w tym zakresie długotrwałego treningu. 
Ale nawet bez zawodowego treningu można, przy odrobinie wysiłku i po starannym 
przestudiowaniu faktów przedstawionych w tej książce, osiągnąć pożądane efekty. 
Wypróbowałem to przy paru okazjach, rozmyślnie i z pewnym powodzeniem, gdy miałem do 
czynienia z policją. Rozumowałem, że jeśli istnieje silna biologiczna tendencja do tego, by 
dać się ułagodzić czyimiś gestami wyrażającymi podporządkowanie, to można tą 
predyspozycją odpowiednio manipulować, jeśli się użyje właściwych sygnałów. Większość 
kierowców, przyłapanych przez policję na jakimś drobnym przekroczeniu drogowym, reaguje 
natychmiast w ten sposób, że dowodzi swej niewinności lub szuka jakichś usprawiedliwień 
dla swego postępku. Przybierając taką postawę, kierowca broni swego (ruchomego) 
terytorium i stawia się w roli rywala. Jest to w danej sytuacji najgorszy z możliwych 
sposobów postępowania: zmusza policjanta do kontrataku. Jeśli natomiast kierowca przyjmie 
postawę pokornej uległości, policjantowi będzie trudno nie poddać się uczuciu pobłażliwości. 
Całkowite przyznanie się do winy, umotywowane własną głupotą i niższością stawia 
policjanta natychmiast w pozycji dominującej, z której trudno mu atakować. Należy wyrazić 
mu wdzięczność i podziw za jego akcję i czujność. Ale słowa nie wystarczą. Trzeba dodać do 
nich odpowiednie postawy i gesty; powinny one niedwuznacznie wyrażać lęk i uległość. 
Przede wszystkim zaś trzeba koniecznie wysiąść od razu z samochodu i podejść do policjanta. 
Nie można dopuścić do tego, aby on podszedł pierwszy, bo w ten sposób zmusza się go jak 
gdyby do zboczenia z drogi i stwarza w nim uczucie zagrożenia. Ponadto kierowca, który nie 
wysiądzie z samochodu, pozostaje na swym własnym terytorium, natomiast odchodząc od 
samochodu -automatycznie osłabia swój status posiadacza. Dodać też trzeba, że pozycja 
siedząca wewnątrz samochodu sama przez się ma charakter dominujący. Siła, którą wyraża 
pozycja siedząca, jest niezwykłym elementem naszego behawioru. Nikt przecież nie może 
siedzieć, gdy "król" stoi. Kiedy "król" wstaje, wszyscy wstają. Jest to jedyny wyjątek od 
ogólnej reguły, zgodnie z którą agresywność idzie w parze z postawą wyprostowaną, a 
uległość z obniżaniem wysokości własnego ciała. Opuszczając samochód porzucamy więc 
zarówno swe prawa terytorialne, jak i dominującą pozycję siedzącą, i obniżamy swój status, 
co ułatwi nam następnie zasygnalizowanie własnej uległości. Baczyć jednak musimy na to, 
aby powstawszy nie przyjmować pozycji sztywno wyprostowanej, lecz przygarbić się, lekko 
opuścić głowę i w ogóle "oklapnąć". Ton głosu jest równie ważny jak wypowiadane słowa. 
Wyraz niepokoju na twarzy i płochliwe odwracanie wzroku są również pomocne, a dla 
uzyskania pełnego obrazu warto dodać i kilka ruchów przemieszczonego samo iskania. 
Niestety, prowadząc samochód jest się z natury rzeczy w nastroju agresywnym, 
nastawionym na obronę terytorium, i nastrój ten zamaskować jest niezmiernie trudno.
Wymaga to albo znacznej wprawy, albo dobrej, praktycznej znajomości poza 
słownego systemu sygnalizowania zachowaniem. Jeśli jednak ktoś ma pewne braki w 
zakresie osobistej dominacji w życiu codziennym, cała sytuacja, nawet gdy się ją świadomie i 
umyślnie zaaranżuje, może być doświadczeniem bardzo przykrym i lepiej wtedy zapłacić 
mandat. 
Choć rozdział ten traktuje o walce, mówiliśmy dotąd tylko o metodach unikania 
prawdziwego boju. Gdy jednak konflikt przerodzi się w końcu w fizyczne starcie, naga małpa 
-nie uzbrojona -zachowuje się w sposób, który zastanawiająco kontrastuje z zachowaniami 
innych prymatów. U nich bowiem główną bronią są zęby, u nas zaś ręce. Gdy inne prymaty 
chwytają i gryzą, my chwytamy i ściskamy lub bijemy zaciśniętymi pięściami. Gryzienie w 
bójce odgrywa istotną rolę tylko u małych dzieci, ponieważ u dzieci, rzecz jasna, mięśnie 
ramion i rąk nie są jeszcze na tyle rozwinięte, aby umożliwić cios lub chwyt o odpowiedniej 
sile. 
Walka bez broni, toczona między dorosłymi, występuje dziś często w formach wysoce 
wystylizowanych, takich jak zapasy, dżudo i boks, natomiast w swej pierwotnej, nie 
zmodyfikowanej postaci należy obecnie do rzadkości. Z chwilą bowiem gdy zaczyna się 
bójka na serio, wchodzą z reguły w grę sztuczne bronie tego czy innego rodzaju. Kategorię 
najprymitywniejszą stanowi rzucenie przedmiotu w przeciwnika lub użycie przedmiotu jako 
przedłużenia ręki przy zadaniu silnego ciosu. Tyle potrafią, w specjalnych okolicznościach, 
również szympansy. Jak wykazują obserwacje małp przebywających w warunkach 
półswobodnego trybu życia, szympans potrafi podnieść z ziemi gałąź i trzasnąć nią mocno w 
ciało wypchanego lamparta albo odkruszać grudki ziemi i ciskać nimi ponad rowem z wodą w 
przechodniów. Ale niewiele jest dowodów na to, że metody te stosowane są przez szympansy 
w stanie dzikim, a już nic nie przemawia za tym, jakoby małpy te kiedykolwiek posługiwały 
się bronią w walce pomiędzy sobą. Niemniej jednak obserwacje takie mogą nam dać pewne 
wyobrażenie o tym, jak się to u nas przypuszczalnie zaczęło; w szczególności wskazują one, 
że sztuczne bronie pojawiły się przede wszystkim jako metoda obrony przed innymi 
gatunkami i jako metoda zabijania zwierzyny. Użycie ich w walce wewnątrzgatunkowej było 
prawie na pewno wynalazkiem późniejszym, ale skoro już raz broń znalazła się na widowni -
można się było do niej uciec w każdej potrzebie, niezależnie od konkretnych okoliczności. 
Najprostszą formą sztucznej broni jest twardy, masywny, ale nie zmodyfikowany 
przedmiot naturalny z drewna lub kamienia. Przez poprawienie z grubsza kształtów takich 
przedmiotów można prymitywny repertuar czynności rzucania i tłuczenia wzbogacić o ruchy 
kłucia, cięcia i dźgania. 
Drugą ważną tendencją w ewolucji metod ataku było zwiększanie odległości 
pomiędzy atakującym a jego przeciwnikiem, i ten to właśnie kierunek rozwoju omal nie 
doprowadził nas do zguby. Oszczepem można posłużyć się na odległość, ale jego zasięg jest 
zbyt ograniczony. Strzały z łuku są lepsze, ale brak im celności. Broń palna zwiększa dystans 
ogromnie, ale bomby zrzucane z powietrza mają zasięg jeszcze większy, a rakiety typu 
ziemia-ziemia mogą przedłużać "cios" napastnika jeszcze bardziej. Rezultat jest taki, że 
rywale nie zostają właściwie pokonani, lecz są niszczeni na ślepo, bez wyboru. Tymczasem, 
jak to już wyjaśniliśmy poprzednio, naturalnym, biologicznym celem walki 
wewnątrzgatunkowej jest ujarzmienie, a nie uśmiercenie przeciwnika. Do takiej 
ostateczności, tzn. do niszczenia życia, nie dochodzi, ponieważ przeciwnik albo ucieka, albo 
kapituluje. W obydwu przypadkach walka zostaje przerwana, bo spór jest rozstrzygnięty. 
Natomiast w sytuacji gdy atak wykonywany jest z takiej odległości, że do agresora nie mogą 
dotrzeć sygnały strony przegrywającej, wyrażające chęć udobruchania napastnika, atak będzie 
prowadzony dalej z nie zmniejszoną furią aż do momentu, gdy napastnik zetknie się 
bezpośrednio z objawami zupełnego i poniżającego podporządkowania albo gdy przeciwnik 
rzuci się do panicznej ucieczki. W nowoczesnych formach agresji do żadnego z tych 
rozwiązań nie dochodzi na czas; rezultatem tego są masowe rzezie na skalę nie spotykaną u 
żadnego innego gatunku. 
Czynnikiem potęgującym te krwawe konfrontacje jest nasza ewolucyjnie nabyta 
tendencja do działania w zespołach. Ta ważna właściwość wykształciła się u nas w związku z 
rozwojem łowiectwa i w tym kontekście była wielce użyteczna, ale teraz się na nas zemściła. 
Łowiecka skłonność do współdziałania i wzajemnej pomocy ujawnia się bowiem z wielką 
mocą również w sytuacjach agresji wewnątrzgatunkowej. Solidarność w łowach przeobraża 
się w solidarność w boju -i tak rodzi się wojna. Ironią losu jest fakt, że to właśnie owa 
głęboko w nas zakorzeniona psychiczna potrzeba dopomagania towarzyszom stała się 
głównym źródłem wszystkich największych okropności wojny. Ona to właśnie popychała nas 
zawsze do łączenia się w groźne, krwiożercze gangi, tłumy, hordy i armie; bez niej grupy te 
nie miałyby spoistości, a akty agresji znów stałyby się "spersonalizowane". 
Wyrażano przypuszczenie, że skoro ewolucja uczyniła z nas wyspecjalizowanych 
"zabójców zwierzyny", staliśmy się automatycznie również "zabójcami rywali" i że tkwi w 
nas wrodzona żądza mordowania przeciwników. Ale fakty, jak już wyjaśniałem, przeczą 
temu. Zwierzę pragnie klęski przeciwnika, nie jego śmierci; celem agresji jest dominacja, nie 
niszczenie, i pod tym względem, tak się wydaje, nie różnimy się w zasadzie od innych 
gatunków. Nie ma zresztą żadnego powodu, aby było inaczej. Zaszło jednak coś nie 
przewidzianego: fizyczne oddalenie się od siebie stron walczących, w połączeniu z 
zespołowością działania sprawiło, że poszczególni biorący udział w walce osobnicy tracą z 
oczu pierwotny jej cel i atakują już w większym stopniu po to, by wesprzeć towarzyszy, niż 
po to, by zdominować nieprzyjaciół, a ich wrodzona wrażliwość na sygnały wyrażające chęć 
udobruchania nie ma szans się ujawnić. Jest to bardzo nieszczęśliwy obrót rzeczy, który może 
w końcu doprowadzić nas do zguby i do szybkiego unicestwienia gatunku. 
Dylemat ten, naturalnie, wywołuje wiele nerwowego drapania się w głowę. 
Ulubionym rozwiązaniem jest tu powszechne rozbrojenie; ale rozwiązaniu temu, aby było 
ono skuteczne, musiano by nadać skrajne, niemal niemożliwe do osiągnięcia formy: 
musiałyby powstać gwarancje, że wszelka walka będzie w przyszłości prowadzona jako 
starcie wręcz, w którym automatyczne, bezpośrednie sygnały "dobruchania" mogłyby znów 
zacząć funkcjonować. Innym rozwiązaniem byłoby "odpatriotyzowanie" członków różnych 
grup społecznych; ale to pozostawałoby w sprzeczności z jedną z podstawowych cech 
biologicznych naszego gatunku. Sojusze, wykuwane w jednym kierunku, byłyby równie 
prędko łamane w drugim. Naturalna skłonność do łączenia się w zamknięte grupy społeczne 
nie dałaby się nigdy wykorzenić bez zasadniczego przeobrażenia naszej struktury 
genetycznej, a takie przeobrażenie spowodowałoby automatycznie rozpad naszej 
skomplikowanej struktury społecznej. 
Trzecim rozwiązaniem mogłoby być wprowadzenie i lansowanie nieszkodliwych, 
symbolicznych namiastek wojny; gdyby jednak namiastki takie były naprawdę nieszkodliwe, 
stanowiłyby nieuchronnie tylko mały kroczek w kierunku rozwiązania rzeczywistego 
problemu. Warto tu pamiętać, że w sensie biologicznym problem ten sprowadza się do 
sprawy grupowej obrony terytorium i -z uwagi na ogromne zagęszczenie naszego gatunku -
także grupowej ekspansji terytorialnej. Żadne najburzliwsze nawet międzypaństwowe mecze 
piłkarskie nie przyniosą tu rozwiązania. 
Czwarta możliwość polega na udoskonaleniu intelektualnej kontroli nad agresją. 
Twierdzi się, że skoro właśnie inteligencja wpakowała nas w tę kabałę, to i ona powinna nas z 
niej wydobyć. Na nieszczęście jednak tam, gdzie chodzi o sprawy tak zasadnicze jak obrona 
terytorium, wyższe ośrodki naszego mózgu zbyt często dają się sterować niższym. Poza tą 
granicą kontrola intelektu jest już bezsilna, a więc w ostatecznym rachunku jest to kontrola 
zawodna, bo wystarczy jeden niemądry, podyktowany emocją akt, aby zepsuć to wszystko, co 
intelekt osiągnął. 
Jedynym rozsądnym biologicznym rozwiązaniem tego dylematu jest drastyczne 
zmniejszenie liczby ludzi albo szybkie rozprzestrzenienie się gatunku na inne planety, i to, w 
miarę możności, wspomagane wszystkimi pozostałymi czterema sposobami, o których mowa 
była wyżej. Wiemy już, że jeśli populacje ludzkie nadal zwiększać się będą w obecnym 
przerażającym tempie, wywoła to gwałtowny wzrost agresywności, wymykający się wszelkiej 
kontroli. Dowiodły tego niezbicie doświadczenia laboratoryjne. Nadmierne przeludnienie 
wywoła społeczne stresy i napięcia, które zdruzgocą organizacje naszych społeczności, zanim 
jeszcze zdąży ono zagłodzić nas na śmierć. Będzie ono bezpośrednio przeciwdziałać 
wszelkim udoskonaleniom umysłowej kontroli nad sytuacją, drastycznie zwiększając 
niebezpieczeństwo wybuchów emocji. Temu obrotowi rzeczy zapobiec można tylko przez 
znaczne zmniejszenie rozrodczości. Niestety, wyłaniają się tu dwie poważne przeszkody. Jak 
już wyjaśniliśmy, rodzina, która wciąż jeszcze stanowi podstawową jednostkę wszystkich 
naszych społeczeństw, jest instytucją służącą wychowaniu. Doszła ona ewolucyjnie do swego 
obecnego zaawansowanego i złożonego stanu jako system płodzenia, ochrony i 
doprowadzania do dojrzałości potomstwa. Gdyby ta jej funkcja została poważnie uszczuplona 
lub czasowo wyeliminowana, ucierpiałaby na tym instytucja więzi pary, a to z kolei stałoby 
się źródłem nowego, swoistego chaosu. Gdyby, z drugiej strony, spróbować, w sposób 
wybiórczy, położyć tamę temu zalewowi płodności, zezwalając tylko niektórym parom na 
swobodny rozród, a zapobiegając temu u innych, wówczas podważylibyśmy ludzką zasadę 
współdziałania w obrębie społeczeństwa. 
W prostych kategoriach liczbowych oznacza to, że jeśli wszyscy dorośli członkowie 
populacji utworzą pary i zaczną płodzić, wolno im będzie wyprodukować tylko po dwie 
sztuki potomstwa na parę, jeśli liczebność populacji ma się utrzymać na stałym poziomie, a 
więc w efekcie każdy osobnik zastąpiony zostanie przez jednego potomka. Jeśli uwzględnić 
fakt, że pewien niewielki procent populacji nie bierze udziału w rozrodzie i że zawsze zdarza 
się pewna liczba przedwczesnych zgonów, spowodowanych przez przypadkowe obrażenia i 
inne przyczyny, przeciętna wielkość rodziny może w rzeczywistości być nieco większa. Ale 
nawet wtedy mechanizm więzi pary zostanie zagrożony. Przy zmniejszonym obciążeniu 
potomstwem trzeba będzie wzmóc wysiłki w innych kierunkach, aby ta więź nie uległa 
rozluźnieniu. Na dalszą metę jest to jednak znacznie mniejsze niebezpieczeństwo niż 
alternatywa dławiącego przeludnienia. 
Podsumowując można więc powiedzieć, że najlepszym sposobem zapewnienia 
ogólnoświatowego pokoju jest szerokie propagowanie zapobiegania i przerywania ciąży. 
Sztuczne poronienia są drastyczną metodą i prowadzić mogą do poważnych zaburzeń 
emocjonalnych. Ponadto, zygota raz już utworzona w akcie zapłodnienia, stanowi nowego 
indywidualnego członka społeczeństwa, przeto jej zniszczenie jest, w efekcie, aktem agresji, 
czyli tym właśnie rodzajem zachowań, który usiłujemy poddać kontroli. Zapobieganie ciąży 
jest, oczywiście, bardziej godne polecenia, wszelkie więc religijne lub inne "moralizujące" 
ugrupowania, które je zwalczają, muszą liczyć się z faktem, że uprawiają niebezpieczne 
podżeganie do wojny. 
Skoro już poruszyliśmy kwestię religii, warto może przyjrzeć się bliżej tej dziwnej 
kategorii zwierzęcych zachowań, zanim przystąpimy do rozważenia innych aspektów 
agresywnych działań u naszego gatunku. Nie jest to temat łatwy, ale jako zoologowie musimy 
zrobić co w naszej mocy i obserwować raczej to, co się naprawdę dzieje, niż słuchać 
mniemań o tym, co się dzieje. Jeśli postąpimy w ten sposób, zmuszeni będziemy dojść do 
wniosku, że w sensie behawioralnym istotą czynności religijnych jest gromadzenie się dużych 
grup ludzi w celu wielokrotnego i długotrwałego wyrażania swej uległości dla zjednania w 
ten sposób życzliwości dominującego osobnika. Ów dominujący osobnik przybiera wiele 
różnych form w różnych kulturach, zawsze jednak wykazuje jedną cechę wspólną, a 
mianowicie ogromną potęgę. Czasem przybiera on postać zwierzęcia innego gatunku lub jego 
wyidealizowanej wersji, czasem przedstawia się go raczej jako mądrego, sędziwego członka 
naszego gatunku, czasem wreszcie nadaje się mu abstrakcyjną formę i określa po prostu jako 
"stan" lub innym tego rodzaju terminem. Okazywane mu oznaki uległości mogą polegać na 
przymykaniu oczu, pochylaniu głowy, składaniu dłoni gestem prośby, klękaniu, całowaniu 
ziemi lub nawet na "leżeniu plackiem", często przy akompaniamencie jękliwych lub 
śpiewnych zawodzeń. Za pomocą skutecznie wyrażonych aktów uległości udaje się niekiedy 
przebłagać go. Ponieważ jednak jest tak potężny, ceremonie związane z jednaniem sobie jego 
przychylności muszą być powtarzane często i regularnie, aby zapobiec ewentualnym 
nawrotom jego gniewu. Tego dominującego osobnika określa się zazwyczaj, choć nie zawsze, 
mianem boga. 
Skoro żaden z tych bogów nie istnieje w namacalnej formie, to po co ich 
wynaleziono? Aby odpowiedzieć na to pytanie, musimy cofnąć się do naszych ewolucyjnych 
początków. Zanim przeobraziliśmy się w zespołowo działających łowców, musieliśmy żyć w 
grupach społecznych tego typu, jakie dziś widzimy u innych gatunków małp. U małp sytuacją 
typową jest grupa zdominowana przez jednego samca. On jest wodzem i władcą i każdy 
członek grupy musi zabiegać o jego względy lub ponosić konsekwencje niełaski. On jest 
również najbardziej czynny w chronieniu grupy przed zewnętrznymi niebezpieczeństwami i 
w rozstrzyganiu sporów pomiędzy niższymi hierarchicznie osobnikami. Całe życie członka 
takiej grupy obraca się wokół naczelnika stada. Jego przemożna rola nadaje mu status bóstwa. 
Przechodząc teraz do naszych bezpośrednich przodków, widzimy jasno, że w miarę 
kształtowania się ducha współpracy, tak istotnego dla skuteczności zespołowego łowiectwa, 
wykorzystywanie władzy przez osobnika dominującego musiało ulec poważnemu 
ograniczeniu, jeśli chciał on zapewnić sobie czynną, a nie tylko bierną lojalność pozostałych 
członków grupy, ich dobrowolną pomoc, nie wymuszoną strachem. Przywódca musiał stać 
się bardziej ,jednym z nich", Na miejsce małpiego tyrana dawnego typu pojawił się bardziej 
tolerancyjny, bardziej skłonny do współdziałania przywódca nagich małp. Krok ten miał 
zasadnicze znaczenie dla rozwoju nowego typu organizacji, opartej na "wzajemnej pomocy", 
ale zrodził też pewną trudność. Skoro mianowicie totalną dominację przywódcy grupy 
zastąpiła dominacja "ograniczona zastrzeżeniami" -przywódca nie mógł już wymagać 
bezwarunkowego posłuszeństwa. Dla nowego ustroju społecznego dokonanie takiej zmiany 
było niezbędne, ale równocześnie wytworzyła się w ten sposób pewna luka. Pozostała w nas, 
jako echo naszego małpiego dziedzictwa, przemożna tęsknota za jakąś wszechpotężną 
postacią, która by potrafiła trzymać stado pod kontrolą: aby więc zapełnić tę lukę -
wynaleziono boga. Bóstwo mogło odtąd działać jako siła wspomagająca -ograniczona przez 
nowe warunki społeczne -władzę przywódcy grupy. 
Na pierwszy rzut oka może się wydawać dziwne, że powodzenie religii okazało się aż 
tak wielkie. Ale nadzwyczajna potęga religii jest po prostu odzwierciedleniem naszej 
wrodzonej, odziedziczonej bezpośrednio po małpich przodkach biologicznej skłonności do 
podporządkowywania się dominacji jednego, wszechmocnego członka stada. Z tego właśnie 
powodu religia okazała się ogromnie cenna jako instytucja wzmacniająca spójność społeczną 
i wolno sądzić, że bez niej gatunek nasz nie posunąłby się daleko na swej drodze ewolucyjnej 
od małpy do człowieka. Rozwój religii doprowadził też do powstania szeregu dziwacznych 
produktów ubocznych, takich jak wiara w "życie przyszłe", w którym to życiu wszyscy 
wreszcie spotkamy się z bóstwami. Bóstwa te musiały nieuchronnie -z powodów już 
wyjaśnionych -być odłączane od nas na czas życia doczesnego, ale brak ten zostanie 
naprawiony w życiu przyszłym. W tym celu rozwinięto szereg dziwnych praktyk związanych 
z usuwaniem naszych ciał po śmierci; skoro bowiem mamy spotkać się na tamtym świecie z 
naszymi dominującymi panami, musimy być na tę okazję odpowiednio przygotowani i trzeba 
w tym celu dokonać skomplikowanych ceremonii pogrzebowych. 
Religia zrodziła także wiele niepotrzebnych cierpień i niedoli -ilekroć stosować ją 
zaczynano w sposób nadmiernie sformalizowany i ilekroć zawodowi "asystenci" bóstwa nie 
potrafili oprzeć się pokusie zapożyczenia odeń odrobiny jego mocy i używania jej na własną 
rękę. Ale pomimo swej burzliwej historii religia pozostaje nadal elementem naszego życia 
społecznego, bez którego nie umiemy się obejść. Bywa, że staje się niepożądana, i wówczas 
się ją ukradkiem, a niekiedy gwałtownie odrzuca, jednak nie mija wiele czasu, a już jest 
wśród nas z powrotem, w nowej formie, może nawet starannie zamaskowana, ale w gruncie 
rzeczy ta sama, bo zawierająca te same, odwieczne, podstawowe elementy. My po prostu 
"musimy w coś wierzyć". Tylko wspólna wiara może nas scementować i utrzymać pod 
kontrolą. Można by na tej podstawie dowodzić, że wystarczy do tego celu jakakolwiek wiara, 
byle dostatecznie mocna, ale tak nie jest. Nasza społeczna kultura domaga się od nas 
uczestniczenia w wymyślnych obrzędach praktykowanych zbiorowo. Wyeliminowanie 
"pompy" i ceremoniału wytworzyłoby groźną próżnię kulturową: techniki indoktrynacji nie 
funkcjonowałyby skutecznie, bo przestałyby docierać do głębszych, emocyjnych rejonów 
naszej psychiki. Ponadto pewne rodzaje wierzeń mogą mieć działanie zbyt paraliżujące, mogą 
zbyt usztywnić i spetryfikować nasze sposoby zachowań i skrępować jakościowy rozwój 
społeczeństwa. Jesteśmy przecież z natury gatunkiem inteligentnym i nastawionym 
badawczo, toteż jedynie wierzenia dostrojone do tej naszej właściwości są dla nas naprawdę 
korzystne. Wiara w wartość gromadzenia wiedzy i naukowego rozumienia świata, w potrzebę 
tworzenia i obcowania z rozmaitymi zjawiskami estetycznymi, w rozszerzanie i pogłębianie 
naszego zakresu doświadczeń w życiu codziennym -staje się w szybkim tempie "religią" 
naszej epoki. Naszymi ośrodkami wychowania religijnego są teraz szkoły i uniwersytety, a 
miejscami zbiorowo odprawianego kultu -biblioteki, muzea, galerie sztuki, teatry, sale 
koncertowe i stadiony sportowe. W domu uprawiamy ten kult za pomocą książek, gazet, 
czasopism, radioodbiorników i telewizorów. w pewnym sensie -nadal wierzymy w życie 
przyszłe, ponieważ częścią satysfakcji, jaką czerpiemy z pracy twórczej, jest uczucie, że 
poprzez wytwory tej pracy będziemy "żyć dalej" i po śmierci. Jak wszystkie religie - i ta 
niesie w sobie pewne niebezpieczeństwa, ale jeśli już musimy mieć jakąś religię, a wydaje się, 
że rzeczywiście musimy, to jest to chyba forma religii najodpowiedniejsza dla biologicznej 
specyfiki naszego gatunku. Fakt, że przyjmuje ją większość ludności świata i że większość ta 
rośnie, może być źródłem optymizmu i stwarzać przeciwwagę dla nastrojów pesymistycznych 
wyrażonych poprzednio przy rozważaniu zagrożeń, jakie dla egzystencji naszego gatunku 
kryje w sobie najbliższa przyszłość. 
Zanim zapuściliśmy się w ten dyskurs o religii, analizowaliśmy jeden tylko aspekt 
ludzkich zachowań agresywnych, mianowicie grupową obronę terytorium. Ale jak już 
wyjaśniłem na początku tego rozdziału, naga małpa jest zwierzęciem, u którego występują 
trzy różne społeczne formy agresji, czas zatem rozważyć teraz dwa pozostałe. Są nimi: obrona 
terytorium rodziny elementarnej w obrębie społeczeństwa i osobista obrona pozycji w 
hierarchii przez poszczególne indywidua. 
Obrona przestrzeni domostwa rodzinnego oparła się u nas skutecznie wszystkim 
olbrzymim postępom w dziedzinie budownictwa. Nawet największe budynki, jeśli 
projektowane dla celów mieszkalnych, są pieczołowicie podzielone na podobne do siebie 
jednostki, po jednej na rodzinę. W tej sferze nie dokonał się żaden lub prawie żaden "podział 
pracy". Nawet wprowadzenie pomieszczeń do zbiorowego jedzenia lub picia, takich jak 
restauracje i bary, nie wyeliminowało jadalń z mieszkań rodzinnych. Plany naszych miast, 
mimo całego postępu, jaki się dokonał, są po dziś dzień podporządkowane prastarej potrzebie 
podziału społeczności nagich małp na małe, odrębne terytoria rodzinne. Tam, gdzie 
domostwa nie stłoczyły się jeszcze w bloki i kondygnacje, terytorium bronione jest starannie, 
odgrodzone od sąsiadów murami, żywopłotami lub parkanami, a nietykalność tych linii 
demarkacyjnych jest przestrzegana równie surowo, jak u innych gatunków zwierząt 
terytorialnych. 
Do specyfiki terytorium rodzinnego należy to, że musi ono być łatwe do odróżnienia 
od wszystkich innych. Jego niepowtarzalność wiąże się oczywiście z oddzielnym położeniem, 
ale to nie wystarcza: kształt i wygląd ogólny siedliska rodziny powinny czynić zeń tak 
charakterystyczną całość, by mogło ono stać się częścią zamieszkującej je rodziny. Tę 
pozornie całkiem oczywistą prawdę często lekceważono lub ignorowano, czy to pod 
naciskiem konieczności gospodarczych czy też z braku u architektów znajomości zasad 
biologii. Na całym świecie budowano nie kończące się szeregi jednakowo wyglądających 
domów. W przypadku wielkich bloków mieszkalnych sytuacja była jeszcze gorsza i 
wyrządzono nieobliczalne szkody psychiczne poczuciu terytorialnemu rodzin, zmuszonych 
przez planistów, architektów i budowniczych do życia w takich warunkach. Na szczęście 
rodziny potrafią mieszkaniom nadać w inny sposób niepowtarzalne piętno swej 
indywidualności. Budynki pokrywa się różnokolorowym tynkiem, ogródki -jeśli gdzieś są -
właściciele formują i uprawiają według własnego gustu, wnętrza wypełnia się obficie 
ozdobami, bibelotami i przedmiotami osobistego użytku. Najczęściej tłumaczy się to pędem 
do nadania mieszkaniu przytulności, w rzeczywistości jednak chodzi tu o ścisłe odpowiedniki 
czynności innych zwierząt terytorialnych, które znaczą granice swych legowisk "osobistym" 
zapachem. Przybijając wizytówkę do drzwi lub wieszając obraz na ścianie, czynimy 
dokładnie to samo, co na przykład pies lub wilk, kiedy zadziera tylną nogę, by pozostawić 
swój znak. U niektórych osób obserwujemy namiętne kolekcjonowanie pewnych kategorii 
przedmiotów; kojarzy się to z anormalnie silną potrzebą zaznaczania w ten sposób odrębności 
swego terytorium domowego. 
Powinniśmy o tym wszystkim pamiętać, gdy obserwujemy sznury samochodów z 
zawieszonymi maskotkami i innymi drobiazgami noszącymi ślady osobowości właściciela 
czy też przyglądając się obejmowaniu przez załogę w posiadanie nowego pomieszczenia 
biurowego: każdy spieszy umieścić na swym biurku ulubione przybory do pisania, wagę do 
listów, a nawet zdjęcie żony. Samochód i biuro to "subterytoria", "odnogi" bazy domowej. 
Cóż za ulga móc je jednym zadarciem nogi uczynić swą "własną", rodzinną przestrzenią! 
Pozostała jeszcze do omówienia sprawa agresji w aspekcie hierarchii społecznej. 
Sama jednostka bowiem również wymaga obrony. Jej status społeczny musi być 
podtrzymywany, a nawet w miarę możliwości wzmacniany, czynić to należy wszakże 
ostrożnie, aby nie narazić na szwank swych stosunków ze współpracownikami. W tej sferze 
kontaktów dochodzą do głosu wszystkie poprzednio opisane subtelne systemy sygnalizowania 
swej dominacji lub podporządkowania. Współpraca w obrębie grupy wymaga wprawdzie 
daleko posuniętego konformizmu w dziedzinie ubrania i zachowania, niemniej jednak 
pozostawia zawsze spory margines dla rywalizacji o miejsce na drabinie społecznej. Te 
wykluczające się wzajemnie motywy sprawiają, że gra staje się tutaj niewiarygodnie 
delikatna. Umiejętność właściwego wiązania krawata, odpowiednio wyważona wielkość 
wystającego z kieszonki rogu chusteczki, drobne niuanse tonu w stosownym momencie i inne 
pozornie trywialne szczegóły nabierają doniosłej życiowo wagi w określaniu statusu 
społecznego osobnika. Doświadczony członek naszego społeczeństwa potrafi je w lot 
odczytywać na pierwszy rzut oka, byłby natomiast w niemałym kłopocie, gdyby wyrzucony 
przez fale na Nową Gwineę chciał odgadnąć zasady hierarchii społecznej obowiązujące u 
tamtejszych plemion. W środowisku własnej kultury każdy musi szybko opanować te w 
gruncie rzeczy pozbawione całkowicie znaczenia subtelności ubioru i zachowania, które 
jednak odgrywają tak przemożną rolę w żonglowaniu stanowiskami i grze o utrzymanie 
wysokiej pozycji w hierarchii. 
Ewolucja nie przygotowała nas do funkcjonowania w ogromnych aglomeracjach 
liczących tysiące osobników. Nasze wzory zachowania są przystosowane do życia w 
niewielkich grupach plemiennych, złożonych z kilkudziesięciu osobników. Każdy członek 
takiej grupy zna osobiście wszystkich pozostałych, podobnie jak to się dzieje obecnie u małp. 
Przy tego rodzaju organizacji społecznej hierarchia władzy wytwarza się i utrzymuje 
samoistnie, ulegając jedynie stopniowym zmianom w miarę starzenia się i umierania 
członków grupy. W dużej społeczności miejskiej sytuacja stwarza znacznie więcej napięć. W 
odróżnieniu od wszystkich pozostałych prymatów mieszczuch jest narażony co dzień na 
nieoczekiwane kontakty z mnóstwem nieznajomych. Mimo naturalnej skłonności do ustalenia 
jakiejś hierarchii wśród tego tłumu, nie sposób nawiązać z wszystkimi bezpośrednich 
stosunków, toteż ludzie skazani są na mijanie się bez uświadomienia sobie, kto jest 
dominujący, a kto podporządkowany. Dla uczynienia tego braku kontaktu społecznego 
łatwiejszym do zniesienia rozwinęły się zachowania zapobiegające wzajemnemu dotknięciu. 
Wspominaliśmy już o tym, mówiąc w rozdziale o seksie o przypadkowych dotknięciach 
osobników różnych płci, jednakże chodzi tu o coś więcej niż uniknięcie zachowania 
seksualnego. Dotyczy to wszelkich w ogóle sytuacji, w których nawiązywane są nowe 
kontakty osobiste. Unikając zbliżenia fizycznego z innymi, przyglądania się im, 
gestykulowania w ich kierunku, przekazywania jakichkolwiek innych sygnałów, usiłujemy 
znaleźć jakiś modus vivendi w tej tak przytłaczającej nadmiarem bodźców sytuacji 
społecznej. Ilekroć reguła "nie dotykaj" zostanie złamana, staramy się natychmiast 
usprawiedliwić wyjaśniając, że był to czysty przypadek. 
Zachowania z tym związane pozwalają nam utrzymać liczbę znajomych na poziomie 
odpowiednim dla naszego gatunku. Czynimy to stereotypowo, z godną podziwu 
wytrwałością. Kto nie wierzy, niech przejrzy notesy z adresami lub numerami telefonów 
kilkudziesięciu całkowicie różnych mieszkańców miasta i policzy, ile pozycji one zawierają. 
Okaże się, że prawie wszyscy znają mniej więcej identyczną liczbę ludzi i że ta liczba 
odpowiada właśnie niewielkiej grupie plemiennej. Innymi słowy, nawet w kontaktach 
społecznych pozostajemy posłuszni podstawowym prawom biologicznym naszych dawnych 
przodków.
Oczywiście znajdą się wyjątki od tej zasady: osobnicy zmuszeni ze względów 
zawodowych do zawierania licznych kontaktów osobistych, osoby anormalnie nieśmiałe lub 
skłonne do samotności albo też ludzie, którzy z powodu jakichś zakłóceń psychicznych nie 
mogą uzyskać od znajomych oczekiwanej wzajemności i próbują ten brak skompensować 
gorączkowym udzielaniem się na wszystkie strony. Ludzie tego rodzaju stanowią jednak 
tylko drobny odsetek populacji miejskich, cała zaś reszta zabiega z powodzeniem dokoła 
własnych spraw w tej skotłowanej masie ciał, która w rzeczywistości jest jednak tylko 
niewiarygodnie zagmatwanym zbiorowiskiem zazębiających się o siebie grup plemiennych. 
Jakże mało zmieniła się naga małpa od czasu swych pierwszych prymitywnych początków!


6. SPOSÓB ODŻYWIANIA SIĘ

Choć zachowania nagiej małpy związane z odżywianiem na pierwszy rzut oka wydają 
się być jedną z najbardziej zmiennych, oportunistycznych i podatnych na wpływy kulturowe 
sfer jej działalności, to nawet tutaj obserwujemy nadal szereg elementarnych uwarunkowań 
biologicznych. Przyjrzeliśmy się już bliżej, w jaki sposób jej pierwotna zbieracka 
owocożerność przeobraziła się w zespołowo uprawiane łowiectwo. Widzieliśmy, jak w 
wyniku tego doszło do szeregu zasadniczych zmian w jej stereotypie odżywiania się. 
Zdobywanie pokarmu stało się czynnością bardziej wypracowaną i staranniej zorganizowaną. 
Żądza zabijania częściowo uniezależniła się od potrzeby jedzenia. Samce musiały dostarczać 
żywności dla swych rodzin. Znoszono ją do stałej domowej bazy i dopiero tam 
konsumowano. Pokarm wymagał staranniejszego przygotowania, posiłki stały się obfitsze, a 
czas ich trwania wydłużył się. Udział mięsa w diecie wzrósł niepomiernie. Zaczęto 
magazynować i dzielić żywność. Czynności defekacji zostały poddane kontroli i uległy 
pewnym zmianom. 
Wszystkie te przeobrażenia dokonywały się w ciągu bardzo długiego okresu, warto tu 
jednak zaznaczyć, że pomimo wielkich cywilizacyjnych postępów ostatnich lat pozostajemy 
wciąż wierni wytworzonym w tej wczesnej fazie sposobom zachowań. Wydaje się, że są one 
więcej niż tylko usprawnieniami kulturowymi, poddawanymi zmiennym kolejom losu i 
kaprysom mody. Sądząc po naszych współczesnych obyczajach w tej dziedzinie, zachowania 
te musiały w jakimś stopniu stać się głęboko zakorzenionymi, biologicznymi cechami 
naszego gatunku. 
Jak już stwierdziliśmy, w naszym społeczeństwie nowoczesne techniki uzyskiwania 
żywności, stosowane przez dzisiejsze rolnictwo, pozbawiły większość mężczyzn roli łowcy. 
Brak ten kompensują oni chodzeniem do "pracy". Praca zastąpiła łowy, lecz zachowała sporo 
z ich elementarnych cech. Obejmuje ona regularne wypady z domowej bazy na tereny 
"łowieckie". Jest to zajęcie głównie męskie, dostarczające okazji do interakcji mężczyzny z 
mężczyzną oraz do działalności grupowej, łączące się z ryzykiem oraz planowaniem strategii 
walki. Pseudołowca myśli o "ubiciu interesu", staje się bezlitosny w swych poczynaniach, 
mówi się o nim, że się "obłowił". 
Aby odpocząć, pseudołowca chodzi do "męskich" klubów, do których kobiety nie 
mają wstępu. Młodsi mężczyźni wykazują skłonność do grupowania się w męskie gangi, 
często o przestępczym charakterze. Wszystkie te organizacje, od towarzystw naukowych 
począwszy, poprzez kluby towarzyskie, korporacje, związki zawodowe, kluby sportowe, loże 
masońskie, tajne stowarzyszenia aż do młodzieżowych gangów, charakteryzuje silne, 
emocjonalne poczucie męskiej "wspólnoty", związane z potężnym poczuciem lojalności 
grupowej. Nosi się odznaki, mundury oraz rozmaite emblematy identyfikujące. Nowych 
członków obowiązują ceremonie inicjacyjne. Jednopłciowości tych ugrupowań nie należy 
jednak wiązać z homoseksualizmem. W gruncie rzeczy nie mają one nic wspólnego z płcią, a 
wywodzą się przede wszystkim z więzi mężczyzny z mężczyzną, jaka istniała w prastarych 
zespołach łowieckich. Ważna rola, jaką związki te odgrywają w życiu dorosłych mężczyzn, 
świadczy o trwałości tych elementarnych instynktów odziedziczonych po przodkach. Gdyby 
było inaczej, prowadzona przez te grupy działalność nie wymagałaby uciążliwej separacji i 
rytuałów i można by ją z powodzeniem realizować w ramach rodziny. Kobiety często bywają 
urażone, gdy mężczyzna wychodzi z domu, aby "dołączyć do koleżków", i traktują to jako 
pewną formę rodzinnej nielojalności. Mylą się jednak -mają po prostu do czynienia ze 
współczesną formą pradawnej gatunkowej skłonności samców do grupowania się w zespoły 
łowcze. Zjawisko to jest u nagiej małpy cechą równie elementarną, jak więź samicy z 
samcem; co więcej, rozwinęło się ono właśnie w ścisłym związku z tą więzią i będzie nam 
stale towarzyszyć, a przynajmniej tak długo, dopóki nie nastąpi jakaś nowa, zasadnicza, 
genetyczna zmiana naszej struktury. 
Jakkolwiek praca w znacznym stopniu zastąpiła dziś polowanie, nie zdołała 
całkowicie wyeliminować bardziej prymitywnych form wyrazu owego podstawowego 
popędu. Nawet wtedy, gdy nie istnieje ekonomiczna potrzeba uczestniczenia w zajęciach 
związanych z łowami, działalność ta trwa nadal w różnych formach. Wielkie łowy, polowanie 
na jelenia, na lisa, łowy z nagonką, z sokołami, strzelanie ptactwa, wędkarstwo oraz dziecięce 
zabawy w polowanie -wszystko to są formy manifestowania się pradawnego instynktu 
łowczego. 
Starano się wykazać, że psychologiczne podłoże współczesnego łowiectwa stanowi 
raczej chęć pokonania rywala niż upolowanie zwierzyny, że zdesperowane zwierzę, na które 
nakierowana jest nagonka, symbolizuje najbardziej znienawidzonego przez nas członka 
naszego gatunku, którego tak bardzo chcielibyśmy widzieć w podobnej sytuacji. Jest w tym 
niewątpliwie pewna doza prawdy, przynajmniej w odniesieniu do niektórych ludzi, jeśli 
jednak spojrzeć na system tych czynności jako na całość, to staje się jasne, że jest to tylko 
część prawdy. W zasadzie polowanie sportowe polega na tym, że zwierzynie daje się uczciwe 
szanse ucieczki. (Gdyby zwierzę miało dla myśliwego być substytutem znienawidzonego 
rywala, to w takim razie po co w ogóle dawać by mu jakąkolwiek szansę?) Cała procedura 
łowiectwa sportowego zawiera w sobie szereg subtelnych zabiegów mających na celu 
umyślne utrudnianie sobie łowów przez myśliwych. Mogliby przecież z łatwością używać 
karabinów maszynowych lub jeszcze bardziej śmiercionośnych broni, ale nie byłaby to wtedy 
"zabawa" w polowanie. W tym przypadku liczy się wyzwanie, emocje pogoni oraz subtelne 
manewry, które same w sobie są źródłem satysfakcji. 
Jedną z zasadniczych cech łowów jest to, że stanowią one wielką grę. Nic też 
dziwnego, że gry hazardowe w swoich licznych wystylizowanych współczesnych formach 
pasjonują tak wielu ludzi. Hazard, podobnie jak pierwotne łowy i łowiectwo sportowe, jest 
zajęciem głównie męskim i tak samo jak one obwarowany jest surowo przestrzeganymi 
społecznymi zasadami i rytuałami. 
Kulminacyjnym momentem w cyklu czynności łowieckich jest moment zabijania. 
Element ten znajdować może w pewnym stopniu wyraz w czynnościach zastępczych, takich 
jak praca, polowanie i hazard. W łowiectwie sportowym czynność zabijania występuje nadal 
w swojej pierwotnej formie, natomiast w przypadku pracy i hazardu przekształcona jest ona w 
momenty symbolicznego triumfu, pozbawione gwałtowności aktu fizycznego. Instynkt 
zabijania zdobyczy przejawia się więc dzisiaj w znacznie zmodyfikowanej postaci. Powraca 
on z zadziwiającą regularnością w zabawach młodych chłopców (niekiedy prowadzonych 
zupełnie serio), natomiast w świecie dorosłych instynkt ten jest silnie represjonowany i 
tłumiony przez różne normy obyczajowe i moralne. 
Istnieją w tej mierze dwa wyjątki. Jednym jest wspomniane już łowiectwo sportowe, 
drugim -widowisko walki byków. Jakkolwiek codziennie zabija się w rzeźniach olbrzymie 
ilości zwierząt domowych, to jednak ubój odbywa się zazwyczaj nie na widoku publicznym, 
w przeciwieństwie do walk byków, gdzie uśmiercaniem zwierzęcia delektują się ogromne 
tłumy widzów. 
W granicach formalnych przepisów dopuszcza się kontynuowanie tych krwawych 
sportów, chociaż nie bez protestów; poza tą sferą wszystkie formy okrucieństwa względem 
zwierząt są zakazane i karane. Nie zawsze jednak tak było. Kilkaset lat temu torturowanie i 
zabijanie zwierząt organizowano regularnie w formie zabaw publicznych, tak w Brytanii, jak i 
w wielu innych krajach. Od dawna już wiadomo, że uczestniczenie w tego rodzaju 
widowiskach prowadzi do przytępienia wrażliwości i wyzwala w wielu ludziach krwiożercze 
instynkty. Mogłyby one stanowić źródło potencjalnego niebezpieczeństwa dla naszych 
skomplikowanych i stłoczonych społeczeństw, w których ograniczenia terytorialne i 
dominacyjne nabrzmiewają niekiedy do nieznośnych granic i znajdują ujście dla stłumionej 
agresji w zalewie aktów zdziczenia. 
Dotychczas zajmowaliśmy się wcześniejszymi stadiami sekwencji odżywiania się oraz 
ich pochodnymi. Po łowach i zabiciu zwierzyny dochodzimy do samej uczty. Nasz sposób 
odżywiania się, jako typowych prymatów, polegać powinien na ciągłym "podjadaniu" małych 
przekąsek. Nie jesteśmy jednak typowymi prymatami. Ewolucja nagich małp w kierunku 
drapieżnictwa zmieniła wszystko. Typowy mięsożerca najada się z rzadka, ale do syta; my 
niewątpliwie podpadamy pod ten wzorzec. Skłonność ta utrzymuje się, pomimo że dawno już 
zerwaliśmy z pierwotnym łowieckim trybem życia, który jej wymagał. Dziś łatwo byłoby 
nam powrócić do starych, małpich obyczajów, gdyby tylko nam to odpowiadało. Pomimo to 
trwamy przy ściśle określonych porach posiłków, właśnie tak, jak byśmy nadal byli 
zaangażowani w czynne łowienie zwierzyny. Tylko nieliczne spośród milionów dziś żyjących 
nagich małp folgują sobie, stosując rozproszoną w czasie formę odżywiania się, tak 
charakterystyczną dla pozostałych prymatów. Nawet przy obfitości pożywienia rzadko 
jadamy częściej niż trzy lub, w skrajnych przypadkach, cztery razy dziennie, a dla wielu ludzi 
system odżywiania obejmuje tylko jeden lub dwa duże posiłki dziennie. Można by dowodzić, 
że jest to tylko umowna sprawa nawyku kulturowego, niewiele jednak za tym przemawia. 
Dysponujemy obecnie tak dobrą organizacją zaopatrywania się w żywność, że byłoby rzeczą 
zupełnie możliwą wymyślić sprawnie pracujący system, w którym pokarm pobieralibyśmy po 
trochu, wielokrotnie w ciągu dnia w postaci częstych przekąsek. Przez odpowiednie 
przystosowanie naszych nawyków kulturowych można by taką strukturę odżywiania się 
zorganizować bez trudu i straty dla wydajności pracy, eliminując potrzebę dłuższych przerw 
w innych czynnościach, spowodowaną obecnym systemem "głównych posiłków". Ale ze 
względu na naszą pradawną mięsożerną przeszłość system taki nie zaspokoiłby naszych 
podstawowych potrzeb biologicznych. 
Warto też zastanowić się, dlaczego podgrzewamy nasze pokarmy i spożywamy je 
wtedy, gdy są jeszcze ciepłe. Mamy tu trzy możliwe wyjaśnienia. Jedno z nich mówi, że 
pomaga to symulować "temperaturę zwierzyny". Chociaż nie spożywamy już świeżo ubitego 
mięsa, to jednak dbamy oto, by miało ono w momencie jedzenia mniej więcej tę samą 
temperaturę, co pokarm innych gatunków mięsożernych. Ich żer jest gorący, ponieważ 
jeszcze nie wystygł, nasz jest gorący, ponieważ został podgrzany. Wedle drugiej hipotezy -
mamy tak słabe zęby, że jesteśmy zmuszeni "zmiękczać" mięso przez gotowanie. Lecz nie 
wyjaśnia to, dlaczego lubimy mięso ciepłe ani dlaczego podgrzewamy również takie 
pokarmy, które "zmiękczenia" wcale nie wymagają. Trzecie wyjaśnienie mówi, że podnosząc 
temperaturę pokarmu poprawiamy jego smak. Przez dodawanie skomplikowanego zestawu 
dodatków smakowych do głównych składników pokarmowych osiągnąć przecież możemy 
znacznie lepsze rezultaty. To ostatnie zjawisko nawiązuje nie do naszej przybranej, 
mięsożernej przeszłości, lecz do naszej bardziej pierwotnej przeszłości prymatów. Pokarmy 
typowych prymatów odznaczają się większą różnorodnością smaków niż pokarmy 
mięsożernych. Kiedy drapieżca dopełni złożonej sekwencji łowienia, zabijania i 
rozszarpywania pokarmu, samo pożarcie ofiary odbywa się już w sposób nader prosty i 
prymitywny: zwierzę je chciwie i głośno, połykając duże kawały zdobyczy. Natomiast małpy 
zwierzo- i człekokształtne są niezmiernie wyczulone na subtelności różnych smaczków w 
drobnych kęsach pokarmu. Rozkoszują się nimi i przebierają w ich różnorodności. Być może 
podgrzewając i przyprawiając nasze posiłki, cofamy się do tej właśnie starej wybredności 
prymatów, być może pod tym względem zatrzymaliśmy się na etapie przedmięsożerności. 
W omawianej przez nas kwestii smaku tkwi pewne nieporozumienie, które wymaga 
wyjaśnienia, a dotyczy ono sposobu odbierania bodźców smakowych. Jak smakujemy to, co 
smakujemy? Powierzchnia języka nie jest gładka, lecz pokryta drobnymi wyrostkami, tak 
zwanymi brodawkami, na których znajdują się kubki smakowe. Każdy posiada 10 tysięcy 
takich kubków smakowych, ale w wieku starczym ulegają one degeneracji, a liczba ich 
zmniejsza się, stąd sterane podniebienie podstarzałego smakosza. Zadziwiające jest jednak, że 
mimo to reagujemy tylko na cztery podstawowe smaki, mianowicie: kwaśny, słony, gorzki i 
słodki. Kiedy kęs pokarmu znajdzie się na języku, rejestrujemy proporcje tych zawartych w 
nim elementów i dopiero ich kompozycja nadaje pokarmowi jego zasadniczy smak. Różne 
obszary języka reagują z różną siłą na ten lub inny z czterech smaków. Koniec języka reaguje 
szczególnie na słone i słodkie, boki języka na kwaśne, a grzbiet -na gorzkie. Język jako całość 
potrafi także ocenić konsystencję i temperaturę pokarmu, ale na tym kończą się jego 
możliwości.. Wszystkie bardziej subtelne i urozmaicone "smaki", na które reagujemy z taką 
wrażliwością, nie są w gruncie rzeczy smakowane, lecz wąchane. Zapach pokarmu 
rozprzestrzenia się do jamy nosa, gdzie zlokalizowany jest nabłonek węchowy. Mówiąc, że 
jakieś danie "smakuje" wybornie, w rzeczywistości stwierdzamy, że smakuje ono i pachnie 
wybornie. To śmieszne, że gdy cierpimy na katar, skutkiem czego nasz zmysł powonienia jest 
poważnie ograniczony, powiadamy, że jedzenie nie ma smaku. W rzeczywistości smakujemy 
je tak samo dobrze jak zawsze. To upośledzenie węchu, a nie smaku, jest wtedy przyczyną 
naszego niezadowolenia. 
Pozostawałby jeszcze jeden aspekt naszego smaku wymagający specjalnego 
komentarza. Jest nim nasz niewątpliwie przemożny pociąg do słodyczy, rzecz obca 
prawdziwym drapieżcom, lecz zarazem typowa dla prymatów. Owoce -naturalny pokarm 
prymatów -w miarę dojrzewania coraz lepiej nadają się do konsumpcji i stają się zarazem 
słodsze, toteż małpy reagują bardzo mocno na wszystko, co obdarzone jest właśnie tym 
smakiem. Podobnie jak innym prymatom, tak i nam trudno jest się oprzeć słodyczom pomimo 
silnej skłonności do jedzenia mięsa. Nasze małpie pochodzenie daje o sobie znać w 
upodobaniu do szczególnie słodkich substancji. Ten podstawowy smak faworyzujemy 
bardziej niż pozostałe. Mamy sklepy ze "słodyczami", ale nie mamy sklepów z 
"kwaśnościami". Spożywając pełny posiłek, tę złożoną sekwencję smaków, kończymy go 
zazwyczaj czymś słodkim, tak aby ten właśnie smak pozostał nam w ustach. Co istotniejsze, 
jeśli czasem korzystamy z drobnych przekąsek między posiłkami (cofając się przy tym w 
pewnej mierze do prastarego wzorca rozproszonego w czasie sposobu odżywiania się 
prymatów), to prawie zawsze wybieramy słodkie substancje pokarmowe prymatów, takie jak 
cukierek, czekolada, lody lub słodzone napoje. 
Skłonność ta jest tak silna, że doprowadzić może do kłopotów. Sprawa polega na tym, 
że w substancji pokarmowej zawarte są dwa elementy, które czynią ją atrakcyjną. Są to: 
wartość odżywcza pokarmu oraz jego smakowość. W przyrodzie te dwa czynniki są ze sobą 
silnie związane, lecz w sztucznie produkowanych środkach spożywczych udaje się je 
oddzielić, i to właśnie może stać się niebezpieczne. Środki spożywcze, które z punktu 
widzenia swej wartości odżywczej są prawie bezwartościowe, dają się potężnie uatrakcyjnić 
po prostu przez dodanie dużych ilości substancji słodkich. Jeżeli poruszą one naszą starą 
słabość prymatów przez swój super słodki smak, pochłoniemy je, napychając się nimi do tego 
stopnia, że nie pozostanie nam już zbyt wiele miejsca na cokolwiek innego. W ten sposób 
równowaga naszej diety może zostać zachwiana. 
Dotyczy to w szczególności dzieci. W jednym z wcześniejszych rozdziałów 
wspomniałem o przeprowadzonych niedawno badaniach, które wykazały, że skłonność do 
słodkich i owocowych zapachów maleje gwałtownie w okresie pokwitania, pojawia się 
natomiast skłonność do zapachów kwiatowych, oleistych i piżmowych. Tę dziecięcą słabość 
do słodyczy można z łatwością wykorzystać i często też się ją wykorzystuje. 
Dorosłym grozi natomiast inne niebezpieczeństwo. Ponieważ posiłki przyrządzane są 
na ogół tak smacznie -o wiele smaczniej, niż mogłoby to mieć miejsce w przyrodzie -ich 
wartości smakowe wzrastają gwałtownie, pobudzając nadmiernie apetyt. Rezultatem tego jest 
często znaczna tusza. Ażeby przeciwdziałać tyciu, wynajduje się różnego rodzaju dziwne 
diety. Pacjentom każe się jeść to lub tamto, nie jeść tego lub owego albo też 
eksperymentować na różne sposoby. Niestety, istnieje tylko jedno właściwe rozwiązanie tej 
kwestii: jeść mniej. Recepta ta daje cudowne skutki, lecz osobnikowi otoczonemu super 
smakowitymi bodźcami trudno wytrwać w takim postępowaniu przez dłuższy czas. U osób z 
nadwagą dołączają się do tego jeszcze inne utrapienia. Wspomniałem uprzednio o zjawisku 
czynności przemieszczonych -drobnych, oderwanych od sytuacji działań funkcjonujących 
jako upust napięcia w momentach stresu. Widzieliśmy, jak częstą i powszechną formą takich 
zachowań jest "przemieszczone jedzenie". W momentach stresu skubiemy drobne kawałeczki 
pokarmu lub niepotrzebnie coś popijamy. Może nam to pomóc w rozładowaniu napięcia, lecz 
sprzyja zarazem tyciu, szczególnie że "trywialny" charakter takiego jedzenia oznacza 
zazwyczaj, iż w takiej sytuacji wybieramy właśnie coś słodkiego. Jeśli praktyki takie 
powtarzają się przez dłuższy czas, doprowadza to do dobrze znanego stanu "strachu przed 
otyłością" i stajemy się świadkami stopniowego pojawiania się znajomych zaokrąglonych 
kształtów niepewności z domieszką poczucia winy. U takich osób dieta odchudzająca 
poskutkuje tylko wtedy, gdy zastosuje się ją w połączeniu z innymi modyfikacjami zachowań, 
redukującymi początkowy stan napięcia. W tym kontekście warto wspomnieć o roli, jaką 
odgrywa guma do żucia. Okazuje się, że artykuł ten upowszechnił się wyłącznie jako środek 
zastępczy "przemieszczonego jedzenia". Dostarcza ona koniecznego elementu, jakim jest 
"zajęcie" zmniejszające napięcie, bez przyczyniania się do nadmiernego pobierania pokarmu. 
Jeśli idzie o rozmaitość pokarmów spożywanych przez współczesne grupy nagich 
małp, musimy stwierdzić, że wachlarz ich jest olbrzymi. Ogólnie mówiąc, prymaty skłonne są 
do korzystania z szerszego wyboru substancji pokarmowych w swej diecie niż drapieżcy. Te 
ostatnie stały się pokarmowymi "specjalistami", podczas gdy pierwsze są w tej dziedzinie 
oportunistami. Staranne badania terenowe przeprowadzone nad dziką populacją japońskich 
makaków wykazały na przykład, że konsumują one aż 119 gatunków roślin w postaci 
pączków, pędów, liści, owoców i kory, nie mówiąc o wielu różnych pająkach, chrząszczach, 
motylach, mrówkach i jajach. Typowa dieta drapieżcy jest pożywniejsza, lecz znacznie 
bardziej monotonna. 
Stając się zabójcami, wzięliśmy to co najlepsze z obu tych światów. Do naszej diety 
dodaliśmy mięso -składnik o wysokiej wartości odżywczej, ale zerwaliśmy ze starą 
wszystkożernością naczelnych. W ostatnich czasach, to znaczy w ciągu ostatnich kilku 
tysięcy lat, technika zdobywania pokarmu uległa wprawdzie znacznemu udoskonaleniu, ale 
zasadniczy stan rzeczy pozostaje taki sam. Najwcześniejsze systemy rolnicze, jak się wydaje, 
można by z grubsza biorąc zaliczyć do typu "gospodarki mieszanej". Udomowienie zwierząt i 
roślin postępowało równolegle. Nawet dziś, przy obecnej ogromnej dominacji człowieka nad 
światem zwierząt i roślin, wciąż jeszcze trzymamy obie sroki za ogon. Dlaczego nie 
poszliśmy bardziej zdecydowanie w jednym lub w drugim kierunku? Chyba dlatego, że przy 
gwałtownie narastającej gęstości zaludnienia wyłączne poleganie na mięsie doprowadziłoby 
do ilościowego niedoboru żywności, podczas gdy wyłączne poleganie na płodach roślinnych 
prowadziłoby do niebezpiecznych niedoborów jakościowych. 
Można by twierdzić, że skoro nasi małpi przodkowie potrafili się w swej diecie 
obywać bez większego udziału mięsa, to i my powinniśmy być w stanie robić to samo. 
Zostaliśmy wpędzeni w mięsożerność tylko przez warunki środowiskowe, a teraz, kiedy już 
panujemy nad środowiskiem, mając do dyspozycji pracowicie pielęgnowane uprawy, 
należałoby się spodziewać, że powrócimy do naszych prastarych wzorców odżywiania się. W 
zasadzie na tym polega wyznawanie wegetarianizmu (lub -jak jeden z takich "kultów" sam 
siebie nazywa -fruitaryzmu), lecz -jak dotąd -kierunek ten odnosi nikłe sukcesy. Okazuje się, 
że żądza jedzenia mięsa zakorzeniła się zbyt głęboko. W związku z tym wspomnieć należy, 
że wegetarianie rzadko tłumaczą wybór diety bezmięsnej po prostu tym, że wolą ją bardziej 
od innych. Wprost przeciwnie, konstruują w tym celu wyszukane uzasadnienia, pełne 
medycznych nieścisłości oraz filozoficznych niekonsekwencji. 
Ci, którzy są wegetarianami z wyboru, zapewniają pełno wartościowość swej diecie, 
wykorzystując wielką ilość różnych substancji roślinnych, podobnie jak typowe prymaty. 
Lecz dla wielu społeczeństw dieta pozbawiona większej ilości mięsa stała się raczej ponurą 
koniecznością praktycznej natury niż wyborem podyktowanym względami wstrzemięźliwości 
w jadle. Wraz z rozwojem technik uprawy roślin oraz na skutek skoncentrowania się na 
zaledwie kilku podstawowych rodzajach zbóż, w niektórych kulturach ustalił się model 
marnego jakościowo odżywiania. Dzięki wielkim przedsięwzięciom rolniczym nastąpił 
znaczny wzrost zaludnienia, lecz zależność populacji od kilku podstawowych zbóż 
doprowadziła do poważnego niedożywienia. Tacy ludzie, żyjąc na pograniczu minimum 
życiowego, mogą mnożyć się intensywnie, lecz płodzą jednostki fizycznie słabe. Podobnie 
jak nadużycie wysoko rozwiniętych broni doprowadzić może do katastrofalnej w skutkach 
agresji, tak samo nadużycie wysoko rozwiniętych technik odżywiania doprowadzić może do 
katastrofy żywieniowej. Społeczeństwa, które w ten sposób utraciły podstawową równowagę 
składu pożywienia, mogą wprawdzie przetrwać, lecz będą musiały przezwyciężyć masowo 
występujące choroby z niedoboru białka, soli mineralnych i witamin, jeśli mają się utrzymać 
na drodze postępu i rozwoju jakościowego. W najzdrowszych i najbardziej dynamicznych 
społeczeństwach współczesnych utrzymuje się właściwa proporcja między mięsem a 
składnikami roślinnymi w diecie, toteż mimo drastycznych zmian w metodach zdobywania 
pokarmu, dzisiejsza ucywilizowana naga małpa korzysta w zasadzie z tej samej podstawowej 
diety, co jej pradawni przodkowie. Okazuje się zatem, że przemiany, które nastąpiły w 
sposobie odżywiania się nagiej małpy w okresie dzielącym ją od fazy pierwotnego łowcy, są 
raczej pozorne niż rzeczywiste.


7. PIELĘGNACJA CIAŁA

Obszar, na którym zwierzę styka się bezpośrednio ze środowiskiem zewnętrznym -
powierzchnia jego ciała -wystawiony jest w ciągu życia osobnika na mnóstwo tak ciężkich 
prób, że wierzyć się nie chce, iż potrafi ona znieść bez szkody to ciągłe pocieranie i szarpanie. 
Swą trwałość zawdzięcza powierzchnia ciała systemowi odnowy tkanek, a także i temu, że u 
zwierząt rozwinęły się liczne ruchy "higieniczne", które pomagają utrzymać skórę w 
czystości. Tę stronę życia skłonni jesteśmy uważać za błahą w porównaniu z takimi 
czynnościami jak odżywianie się, walka, ucieczka i współżycie płciowe, lecz bez nich ciało 
nie byłoby w stanie właściwie funkcjonować. Dla niektórych zwierząt, takich jak np. małe 
ptaki, utrzymanie w czystości upierzenia jest sprawą życia lub śmierci. Jeżeli pióra ulegną 
zabłoceniu, ptak nie będzie w stanie ulecieć dostatecznie szybko, aby umknąć drapieżnikom, 
w przypadku ochłodzenia zaś nie będzie w stanie utrzymać swej wysokiej temperatury ciała. 
Ptaki spędzają wiele godzin w kąpieli, wygładzając dziobem pióra, natłuszczając je i drapiąc 
się; czynności te tworzą długą i skomplikowaną sekwencję. U ssaków zachowania te są nieco 
prostsze, niemniej jednak i one nie skąpią sobie iskania, lizania, skubania, drapania i 
pocierania. Włosy, podobnie jak pióra, utrzymywane być muszą w dobrym porządku, jeśli 
mają zapewnić zachowanie stałej temperatury ciała swojego właściciela. Brudne i skołtunione 
zwiększają także ryzyko choroby. Pasożyty skóry muszą być zwalczane, a ich liczba 
redukowana do minimum. Prymaty nie stanowią pod tym względem wyjątku. 
Możemy często obserwować żyjące w stanie dzikim małpy, jak iskają się, 
systematycznie przeszukując swoje futra i wyskubując drobne kawałeczki suchej skóry lub 
obce ciała, a potem wkładają je często do ust i zjadają lub przynajmniej smakują. Czynności 
te, związane z iskaniem, trwają niekiedy przez wiele minut, a zwierzę sprawia przy nich 
wrażenie silnie skoncentrowanego. Okresy iskania przerywane być mogą nagłym drapaniem 
się lub gryzieniem w miejsca szczególnie podrażnione. Większość ssaków drapie się tylko 
tylną kończyną, lecz małpa używa w tym celu zarówno przednich, jak i tylnych kończyn. Jej 
przednie kończyny nadają się idealnie do wykonywania funkcji związanych z czyszczeniem 
ciała. Palec wskazujący może grzebać w futrze i z dużą dokładnością lokalizować miejsca 
podrażnienia. W porównaniu z pazurami i kopytami ręce prymatów stanowią precyzyjne 
urządzenia czyszczące. Przy tym dwie ręce są lepsze niż jedna, co zresztą stwarza pewne 
problemy. W przypadku iskania nóg, boków lub przodu ciała małpa potrafi wprowadzić do 
akcji obie ręce, nie może jednak zrobić tego w przypadku pleców lub samych rąk. Z braku 
lustra nie widzi także tego, co robi, gdy przenosi tę czynność na okolice głowy. Tu może 
wprawdzie użyć obu rąk, ale pracować musi na ślepo. W rezultacie głowa, plecy i ramiona 
będą mniej pięknie wyiskane niż przód, boki i nogi, chyba że znajdzie się na to jakiś 
specjalny sposób. 
Wyjście z tego kłopotu stanowi iskanie zespołowe, rozwój systemu wzajemnej, 
przyjacielskiej pomocy. Zjawisko to obserwować można często zarówno u ptaków, jak i 
ssaków, lecz swój szczytowy wyraz osiąga ono wśród wyższych prymatów. Rozwinęły się u 
nich specjalne sygnały zapraszające do iskania, a wzajemne usługi "kosmetyczne" trwają 
dłużej i są bardziej intensywne. Małpa, która chce inną iskać, zbliżając się do niej sygnalizuje 
swoje zamiary charakterystycznym wyrazem twarzy, wykonuje mianowicie szybkie, 
mlaskające ruchy wargami i wysuwa przy tym często język między jednym a drugim 
cmoknięciem. Małpa mająca być przedmiotem iskania sygnalizuje z kolei swoje przyzwolenie 
przez przyjęcie odprężonej postawy i oferuje ewentualnie do iskania jakąś szczególną okolicę 
swego ciała. Jak już wyjaśniałem w jednym z poprzednich rozdziałów, czynność mlaskania 
rozwinęła się w formę specjalnego rytuału z powtarzanych wciąż ruchów smakowania 
wyskubywanych zanieczyszczeń. Przyspieszenie tempa tych ruchów oraz przesada i 
rytmiczność w ich wykonywaniu uczyniły z mlaskania rzucający się w oczy i nieomylny 
sygnał wizualny. 
Ponieważ iskanie towarzyskie jest typowym zachowaniem nieagresywnym, 
polegającym na zgodnym współdziałaniu, stąd mlaskanie wargami stało się sygnałem 
przyjaznym. Jeśli dwoje zwierząt chce zacieśnić więzy przyjaźni, mogą one to osiągnąć 
iskając się na przemian, nawet jeśli stan ich sierści wcale tego nie wymaga. I rzeczywiście, 
wydaje się, że obecnie istnieje tylko niewielki związek pomiędzy stopniem zanieczyszczenia 
futra a częstotliwością iskania się i że czynności związane z towarzyskim iskaniem 
uniezależniły się prawie zupełnie od swego pierwotnego bodźca. Jakkolwiek zachowały one 
nadal swój istotny cel, jakim jest utrzymywanie sierści w czystości, ich motywacja ma 
obecnie charakter raczej towarzyski niż kosmetyczny. Iskanie umożliwia dwu osobnikom 
przebywanie w bezpośredniej bliskości siebie w nieagresywnym, "życzliwym" nastroju i w 
ten sposób pomaga zacieśniać więzi między-osobnicze w stadzie. 
Z tego przyjaznego systemu sygnalizacji rozwinęły się dwa sposoby remotywacji, 
jeden związany z uspokajaniem, a drugi -ze wzbudzaniem zaufania. Jeśli słabe zwierzę boi się 
silniejszego, może je ułagodzić zapraszającym sygnałem mlaskania wargami, a następnie 
rozpocząć iskanie. Zmniejsza to agresywność osobnika dominującego, a osobnikowi 
podporządkowanemu pozwala zostać zaakceptowanym, uzyskać prawo przebywania "przed 
obliczem" ze względu na świadczone usługi. I odwrotnie, jeśli osobnik dominujący chce 
uspokoić obawy słabszego, to w ten sam sposób -mlaskając wargami w jego kierunku -
podkreśla swe pokojowe zamiary i pokazuje, że mimo swego dominującego stanowiska nie 
jest niebezpieczny. Ten szczególny wzorzec -demonstracja, że jest się godnym zaufania -
obserwuje się rzadziej niż jego uspokajającą odmianę, po prostu dlatego, że życie towarzyskie 
prymatów mało tego wymaga. Słabszy osobnik tylko wyjątkowo może posiadać coś, czego 
osobnik dominujący mógłby pożądać, a czego nie mógłby uzyskać po prostu siłą. Wyjątkiem 
od tej reguły jest sytuacja, gdy dominująca, ale pozbawiona potomstwa samica chce zbliżyć 
się i popieścić młode należące do innego członka stada. Mała małpka będzie naturalnie 
przestraszona zbliżaniem się obcego zwierzęcia i zacznie się wycofywać. W takich 
przypadkach obserwować można, jak duża samica próbuje wzbudzić zaufanie dziecka za 
pomocą grymasu mlaskania wargami. Jeśli to rozproszy obawy małego, samica może je 
popieścić, uspokajając je dodatkowo delikatnym iskaniem. 
Jeśli z tego punktu widzenia spojrzymy na nasz własny gatunek, to oczywiście należy 
się spodziewać, że znajdziemy i tu ową głęboko zakorzenioną tendencję naczelnych do 
iskania nie tylko w postaci prostego czyszczenia ciała, lecz także w jej wersji "towarzyskiej". 
Olbrzymią różnicę stanowi fakt, że nie mamy już gęstej sierści, którą należałoby utrzymywać 
w czystości. Dwie spotykające się nagie małpy, które chcą wzmocnić swe przyjazne stosunki, 
muszą w tym celu znaleźć sobie jakiś substytut towarzyskiego iskania. Obserwowanie takich 
sytuacji jest zajęciem pasjonującym. Pamiętamy, że mlaskanie wargami zastąpione zostało 
uśmiechem. Jego pochodzenie jako specjalnego sygnału niemowlęcego omawialiśmy już 
wcześniej; widzieliśmy, jak przy braku reakcji czepiania się stało się dla niemowlęcia rzeczą 
konieczną posiadanie sposobu zwracania na siebie uwagi matki i uspokajania jej. 
Przeniesiony potem na życie dorosłych uśmiech zyskuje nową funkcję: staje się znakomitym 
substytutem zaproszenia do iskania. Ale co robić, gdy przyjazny kontakt został już 
nawiązany? W jakiś sposób trzeba go przecież podtrzymać. Mlaskanie wargami wzmacniane 
jest iskaniem, lecz w jaki sposób "wzmocnić" uśmiech? To prawda, że reakcja uśmiechu 
może być powtarzana i przedłużana przez długi czas po nawiązaniu początkowego kontaktu, 
potrzebne jest jednak jeszcze coś, co by miało charakter bardziej czynny. Trzeba więc znaleźć 
sobie i wykorzystać jakiś rodzaj czynności podobny do iskania. Proste obserwacje wykazują, 
że rolę tę spełnia mowa. 
Behawioralny wzorzec rozmowy rozwinął się pierwotnie ze wzmożonej potrzeby 
wymiany informacji podczas współdziałania. Wywodzi się on ze wspólnego i szeroko 
rozpowszechnionego zwierzęcego fenomenu, jakim jest głosowe, ale niewerbalne 
komunikowanie o swym nastroju. Z typowego, wrodzonego ssakom repertuaru pomruków i 
pisków rozwinęła się bardziej złożona seria wyuczonych sygnałów dźwiękowych. Te 
jednostki wokalne oraz ich kombinacje i rekombinacje stały się podstawą tego, co nazywamy 
rozmową informacyjną. Ta nowa metoda komunikowania się, w przeciwieństwie do bardziej 
prymitywnych, niewerbalnych sygnałów nastroju, pozwoliła naszym przodkom mówić o 
przedmiotach w środowisku, a także o przeszłości, przyszłości i teraźniejszości. Do dnia 
dzisiejszego rozmowa informacyjna pozostała dla naszego gatunku najważniejszą formą 
słownego porozumiewania się, lecz na tym jej rola się nie kończy. Mowa nabyła 
dodatkowych funkcji, wśród nich -przekazywania nastroju. Ściśle mówiąc, nie było to 
konieczne, ponieważ nie wyrzekliśmy się niewerbalnych sygnałów nastroju. Potrafimy nadal 
przekazywać i przekazujemy nasze stany emocjonalne, wydając pradawne krzyki i pomruki 
naczelnych, lecz informacje te uzupełniamy za pomocą słownego potwierdzenia naszych 
doznań. Po skowycie bólu następuje natychmiast słowny sygnał "boli mnie". Rykowi złości 
towarzyszy wiadomość ,jestem wściekły". Czasem sygnał niewerbalny przekazywany jest nie 
w czystej formie, lecz znajduje swój wyraz w tonie głosu. Słowa "boli mnie" mogą być 
wyjęczane lub wykrzyczane. Słowa ,jestem wściekły" można wyryczeć lub wysyczeć. W 
takich przypadkach ton głosu jest tak dalece "niewyuczony" i tak bliski pierwotnemu 
systemowi sygnalizacji ssaków, że przekazaną wiadomość zrozumie nawet pies, a co dopiero 
osobnik należący do innej rasy naszego gatunku. W gruncie rzeczy słowa używane w takich 
sytuacjach są prawie zbyteczne. (Spróbujcie warknąć na waszego ulubieńca "dobry pies" lub 
zaszczebiotać "wstrętny pies", a zrozumiecie, co mam na myśli). W swej najbardziej 
elementarnej i najbardziej intensywnej formie rozmowy nastrojowe są niczym innym jak 
tylko okraszeniem za pomocą sygnałów słownych pewnej techniki porozumiewania się, która 
działa zadowalająco i bez tych sygnałów. Ich wartość polega na zwiększaniu możliwości 
bardziej subtelnego i emocjonalnego sygnalizowania nastroju. 
Trzecią formą werbalizacji jest rozmowa eksploracyjna. Jest to rozmowa dla samej 
rozmowy, rozmowa estetyczna lub -jeśli ktoś woli -rozmowa zabawowa. Mamy tu analogię 
do innej formy przekazywania informacji -malowania obrazów, które również użyte zostało 
jako środek eksploracji estetycznej. Analogiczną do malarza rolę odgrywa tu poeta. W tym 
rozdziale interesuje nas jednak czwarty typ werbalizacji, ten rodzaj, który określony został 
trafnie jako "rozmowy iskające". Są to owe nic nie znaczące uprzejme pogaduszki, z którymi 
spotykamy się przy różnych towarzyskich okazjach, owe "Ładną dziś mamy pogodę" lub 
"Czy czytała pani ostatnio jakąś dobrą książkę?" Rozmowy takie nie polegają wcale na 
wymianie ważnych myśli lub informacji, nie odsłaniają prawdziwego nastroju rozmówcy, nie 
dostarczają też estetycznego zadowolenia. Funkcją ich jest spotęgowanie powitalnego 
uśmiechu oraz podtrzymywanie towarzyskiego "współbycia". One właśnie stanowią nasz 
substytut wzajemnego iskania. Dostarczając nieagresywnego towarzyskiego zajęcia, rozmowy 
takie umożliwiają nam wzajemne obcowanie ze sobą przez stosunkowo długi czas, sprzyjając 
narastaniu i umacnianiu się wartościowych więzi grupowych i przyjaźni. 
Jakże wspaniałą zabawą jest obserwowanie -z tego punktu widzenia -owych "rozmów 
iskających" w czasie towarzyskiego spotkania. Najważniejszą rolę odgrywają one 
bezpośrednio po wstępnym rytuale powitań. Potem powoli tracą rację bytu, ale kolejny szczyt 
swego wyrazu osiągają, gdy grupa się podzieli. Jeśli uczestnicy spotkania zeszli się w celach 
czysto towarzyskich, to "rozmowy iskające" mogą oczywiście całkowicie wypełnić program, 
nie dopuszczając do żadnego rodzaju rozmów informacyjnych, nastrojowych lub 
eksploracyjnych. Cocktail party jest tego dobrym przykładem; przy takich okazjach 
"poważne" rozmowy mogą być nawet aktywnie tłumione przez gospodarza lub gospodynię, 
którzy raz po raz przerywać będą każdy dłuższy wywód, wymieniając "partnerów-iskaczy" i 
zapewniając w ten sposób jak największą liczbą kontaktów towarzyskich. Tym sposobem 
każdą osobę uczestniczącą w przyjęciu wtrąca się co chwila na powrót w stan "początkowego 
kontaktu", przy którym "rozmowa iskająca" ponownie nabiera znaczenia. Jeśli taka 
towarzyska impreza polegająca wyłącznie na "iskaniu" ma się udać, zaprosić trzeba 
dostatecznie dużą liczbę gości, aby sposobność do nawiązywania nowych kontaktów nie 
wyczerpała się przed końcem przyjęcia. Na tym polega owo magiczne minimum osób, 
konieczne dla powodzenia tego rodzaju zgromadzeń. Małe, nieformalne przyjęcia stwarzają 
trochę odmienną sytuację. W tych przypadkach obserwujemy w miarę upływu czasu zanik 
"rozmów iskających" i stopniowe przeradzanie się ich w słowną wymianę poważnych 
informacji i myśli. Jednak tuż przed końcem przyjęcia następuje krótki nawrót do "rozmów 
iskających", które poprzedzają końcowy rytuał pożegnalny. W tym momencie pojawia się 
także i uśmiech dla końcowego wzmocnienia zadzierzgniętej więzi towarzyskiej, która 
pomoże utrwalić ją do następnego spotkania. 
Jeśli teraz przeniesiemy nasz punkt obserwacyjny na bardziej formalne spotkania 
zawodowe, podczas których naczelną funkcję kontaktów stanowią rozmowy informacyjne, 
będziemy świadkami dalszego kurczenia się zasięgu "rozmów iskających", choć 
niekoniecznie ich całkowitego zaniku. W tego rodzaju sytuacjach dochodzą one do głosu 
prawie wyłącznie w momentach rozpoczęcia i zakończenia zebrania, jednakże zamiast 
zanikać powoli, jak się to dzieje na przyjęciach, zostają gwałtownie stłumione po krótkiej, 
uprzejmej wymianie słów. Pojawiają się one ponownie, tak jak poprzednio, w momencie 
zakończenia spotkania, gdy nadejdzie, sygnalizowany w jakiś sposób, oczekiwany moment 
rozejścia się. Ze względu na silną potrzebę prowadzenia "rozmów iskających" zachodzi 
zazwyczaj potrzeba większego sformalizowania wszelkiego rodzaju narad właśnie w celu 
stłumienia tej potrzeby. Tu tkwi źródło różnych regulaminów zebrań, na których strona 
formalna osiąga szczyty rzadko spotykane przy innych, prywatnych okazjach towarzyskich. 
"Rozmowa iskająca" stanowi najważniejszy środek zastępczy dostępny nam zamiast 
rzeczywistego wzajemnego iskania, lecz nie jedyny. Nasza naga skóra nie jest zbyt 
interesującym obiektem iskania, ale za to mamy do dyspozycji inne, bardziej stymulujące 
powierzchnie, używane jako środki zastępcze. Puszyste lub futrzane ubiory, dywany lub 
meble wywołują często silną reakcję iskania. Drobne zwierzęta domowe są z tego punktu 
widzenia jeszcze bardziej atrakcyjne i tylko nieliczne nagie małpy potrafią oprzeć się pokusie 
pogłaskania futerka kota lub podrapania psa za uchem. Fakt, że zwierzęta akceptują tę 
czynność towarzyskiego iskania, stanowi tylko część nagrody dla iskającego. Dla nas 
ważniejsze jest w tym przypadku danie ujścia naszym prastarym, małpim popędom do 
iskania, które wyzwala w nas ciało zwierzęcia. 
Nasze własne ciała mogą być nagie na prawie całej swej powierzchni, lecz 
pokrywające głowę długie i bujne owłosienie stwarza doskonałą okazję do iskania, toteż 
włosom poświęcamy sporo uwagi -znacznie więcej, niż można by usprawiedliwić prostymi 
względami higienicznymi. Pielęgnację włosów powierzamy rękom "iskaczy-specjalistów" -
golibrodów i fryzjerów. W tym aspekcie nie jest wcale takie oczywiste, dlaczego wzajemne 
fryzowanie się nie weszło do ceremoniału naszych zwykłych, domowych spotkań 
towarzyskich. Dlaczego na przykład jako namiastka małpiego iskania towarzyskiego 
rozwinęły się u nas "rozmowy iskające", skoro bez trudu mogliśmy ześrodkować naszą 
namiętność do iskania na okolicy głowy? Wyjaśnienie tego fenomenu tkwi -jak się wydaje -w 
seksualnym znaczeniu włosów. Ułożenie włosów na głowie, w swej obecnej formie, różni się 
uderzająco u obu płci, a tym samym stanowi drugorzędną cechę płciową. Związek włosów z 
seksem doprowadził nieuchronnie do włączenia ich do sfery zachowań seksualnych, tak że 
głaskanie lub manipulowanie włosami stanowi obecnie czynność zbyt silnie naładowaną 
podtekstem erotycznym, aby była ona dopuszczalna jako zwykły gest towarzyskiej przyjaźni. 
W rezultacie praktyki takie uznawane są za niedopuszcza1ne w sytuacjach towarzyskich, ale 
dlatego właśnie znaleźć trzeba dla nich inne ujście. Głaskanie kota lub kanapy może 
dostarczyć takiego ujścia, natomiast potrzeba poddawania się iskaniu wymaga już specjalnej 
sytuacji. Doskonałym rozwiązaniem jest w tym przypadku salon fryzjerski. Tutaj klient lub 
klientka poddać się może roli iskanego ku swemu pełnemu zadowoleniu, bez jakichkolwiek 
obaw, że w postępowanie to wkradną się elementy seksualne. Niebezpieczeństwo to zostało 
wyeliminowane przez utworzenie z zawodowych "iskaczy" oddzielnej kategorii, całkowicie 
wyodrębnionej "plemiennej" grupy znajomych. Korzystanie przez mężczyzn z męskich 
"iskaczy", a przez kobiety -z żeńskich zmniejsza te niebezpieczeństwa jeszcze bardziej. Jeśli 
"iskacz" jest płci odmiennej, seksualizm sytuacji pomniejsza się w inny sposób: fryzjer 
damski zazwyczaj zachowuje się w sposób zniewieściały, wbrew swej faktycznej osobowości 
seksualnej. Mężczyźni bywają iskani prawie wyłącznie przez golibrodów-mężczyzn, jeśli 
jednak zatrudnia się masażystki, to przedstawiają one raczej typ zmaskulinizowany. 
Jako wzorzec zachowań zabiegi fryzjerskie spełniają potrójne zadania: utrzymywania 
włosów w czystości, zaspokajania potrzeby towarzyskiego iskania oraz zdobienia iskanego. 
Zdobienie ciała w celach seksualnych, agresywnych lub innych podyktowanych względami 
społecznymi -to u nagiej małpy praktyki szeroko rozpowszechnione, które omawiane już były 
we wcześniejszych rozdziałach. Sprawa ta w zasadzie wykraczałaby poza tematykę 
niniejszego rozdziału, gdyby nie fakt, że zdobienie ciała tak często wywodzi się właśnie z 
niektórych rodzajów iskania. Tatuaż, golenie i wyskubywanie włosów, manicure, 
przekłuwanie uszu oraz bardziej prymitywne formy skaryfikacji -wszystkie one, jak się 
wydaje, biorą początek w zwykłych czynnościach iskania. Lecz podczas gdy "rozmowa 
iskająca" zapożyczona została skądinąd i zastosowana jako środek zastępczy iskania, to tu 
wystąpił proces odwrotny: czynności iskania zapożyczone i przystosowane zostały do innych 
celów. Przez nabycie innej funkcji czynności mające pierwotnie na celu utrzymanie higieny 
skóry przetransponowane zostały na coś, co w rezultacie stanowi okaleczanie skóry. 
Skłonność tę zaobserwować można także u niektórych zwierząt w zoo. Iskają się one i 
liżą z nienormalną intensywnością, do tego stopnia, że wyskubują całe łyse łaty na ciele 
własnym lub towarzyszy, czasem nawet powodując w ten sposób małe zranienia. Tego 
rodzaju nadmierne iskanie wywołują warunki stresu lub nudy. Podobne warunki mogły 
równie dobrze skłaniać członków naszego gatunku do okaleczenia powierzchni własnego 
ciała, przy czym nasza naga, bezwłosa skóra mogła niejako dodatkowo wspomagać i 
podsycać te tendencje. W tym jednak przypadku wrodzony oportunizm człowieka pozwolił 
nam wykorzystać tę skądinąd niebezpieczną i destruktywną skłonność i zaprząc ją do służby 
w charakterze techniki zdobienia. 
Inną, i to ważniejszą instytucją, wyrosłą z tej prostej pielęgnacji skóry, jest opieka 
lekarska. Inne gatunki nie poczyniły w tym kierunku większego postępu, ale u nagiej małpy 
praktyki medyczne wywodzące się z instytucji iskania, przyczyniły się ogromnie do 
ewolucyjnego sukcesu gatunku, szczególnie w nowszych czasach. Pierwociny tego trendu 
widoczne są już u naszych najbliższych krewniaków, szympansów, u których czynności 
wzajemnego iskania -obok swych czysto pielęgnacyjnych aspektów -nabierać mogą 
charakteru "pomocy lekarskiej", udzielanej towarzyszowi cierpiącemu na drobne dolegliwości 
fizyczne. Małe podrażnienia lub ranki badane są starannie i wylizywane do czysta. Drzazgi 
usuwa się ostrożnie, ujmując skórę towarzysza dwoma palcami wskazującymi. W jednym 
przypadku widziano samicę szympansa z zaprószonym lewym okiem, jak podchodziła do 
samca skamląc, wyraźnie w potrzebie. Samiec usiadł, zbadał ją dokładnie, a następnie 
przystąpił do usuwania zaprószenia z dużą ostrożnością i precyzyjnie, używając delikatnie 
koniuszków palców, po jednym z każdej ręki. To już coś więcej niż zwykłe iskanie. Jest to 
pierwsza oznaka prawdziwej wzajemnej opieki medycznej. Lecz dla szympansów opisany 
incydent stanowi już kres możliwości w tym zakresie. Dla naszego gatunku, odznaczającego 
się znacznie wyższą inteligencją i duchem współpracy, tego typu wyspecjalizowane iskanie 
stanowiło punkt wyjścia do szerokiego wachlarza technik wzajemnej pomocy lekarskiej. 
Współczesna medycyna uległa tak daleko posuniętej rozbudowie, że stała się głównym 
społecznym wyrazem naszych zwierzęcych zachowań pielęgnacyjnych. Od radzenia sobie z 
drobnymi dolegliwościami doszliśmy do leczenia ciężkich chorób i poważnych uszkodzeń 
ciała. Osiągnięcia medycyny są unikalne jako zjawisko biologiczne, nie można jednak nie 
dostrzegać elementów irracjonalnych w tej tak racjonalnej dziedzinie. Aby zrozumieć ten 
dwoisty jej charakter, trzeba odróżniać poważne przypadki "niedyspozycji" od błahych. 
Podobnie jak i inne gatunki, naga małpa może, przez czysty przypadek, złamać sobie nogę lub 
zarazić się zjadliwym pasożytem, lecz nie wszystkie przypadki błahych dolegliwości są tym, 
czym się na pozór wydają. Drobne infekcje i choroby leczone są zazwyczaj w sposób 
"racjonalny", tzn. po prostu tak, jakby były łagodnymi odmianami poważnych chorób. Istnieją 
jednak poważne dowody na to, że w gruncie rzeczy niedomagania te są w znacznym stopniu 
związane z prymitywnymi "potrzebami iskania". Pozornie chorobowe objawy są 
odzwierciedleniem raczej problemu behawioralnego, który przybrał formę fizyczną, niż 
prawdziwą dolegliwością fizyczną. 
Dobrze znane przykłady "chorób-zaproszeń do iskania", jak można by je nazwać, to 
kaszel, przeziębienie, grypa, ból w krzyżach, ból głowy, rozstrój żołądka, wysypka, ból 
gardła, dolegliwości gastryczne, zapalenie migdałków, zapalenie krtani. Stan cierpiącego nie 
jest poważny, jednak wystarczająco kiepski, aby usprawiedliwić wzmożoną uwagę jego 
otoczenia. Symptomy choroby działają tu w podobny sposób jak sygnały zachęcające do 
iskania, wywołując czynności pielęgnacyjne ze strony lekarzy, pielęgniarek, aptekarzy, 
krewnych i przyjaciół. "Iskany" prowokuje przyjacielską sympatię i troskę, co zazwyczaj 
wystarcza, aby wyleczyć go z choroby. Podawanie pastylek i lekarstw zastępuje pradawne 
czynności iskania, stwarzając zawodowy rytuał dla podtrzymywania relacji iskający-iskany w 
tej szczególnej fazie interakcji społecznych. Właściwa natura przepisywanych w tych 
chorobach lekarstw nie ma większego znaczenia i różnica między zabiegami współczesnej 
medycyny a praktykami dawnych czarowników jest w takich przypadkach niewielka. 
Zastrzeżenia względem tego rodzaju interpretacji lżejszych chorób skłonni jesteśmy 
zazwyczaj opierać na obserwacji, iż w przypadkach takich udowodnić można obecność 
prawdziwych wirusów i bakterii. Skoro stwierdzamy ich występowanie i jeśli można 
wykazać, że właśnie one stanowią medyczną przyczynę przeziębienia lub boleści brzucha, to 
po co mamy szukać wyjaśnień behawioralnych? Odpowiedź jest taka, że na przykład w 
każdym dużym mieście wszyscy narażeni jesteśmy stale na działanie tych wszędobylskich 
bakterii i wirusów, niemniej jednak tylko czasem padamy ich ofiarą. Pewni ludzie są na nie 
także bardziej wrażliwi niż inni. Ludzie, którym się w życiu powodzi lub też są dobrze 
przystosowani do środowiska, rzadko cierpią na "dolegliwości-zaproszenia do iskania". 
Wysoce wrażliwi są natomiast ci, którzy mają przejściowe lub długotrwałe kłopoty natury 
społecznej. Najbardziej intrygującym aspektem tych dolegliwości jest sposób, w jaki 
dostosowują się one do potrzeb osobnika. Przypuśćmy na przykład, że aktorka cierpi na 
napięcia psychiczne i przemęczenie. Co się wtedy dzieje? Traci głos, zapada na zapalenie 
krtani, tak że jest zmuszona przerwać pracę i odpocząć. Jest więc leczona i doglądana, 
napięcie zostaje usunięte (przynajmniej czasowo). Gdyby natomiast na jej ciele pojawiła się 
wysypka, mogłaby ją ukryć pod kostiumem i nie przerywać pracy, a napięcie trwałoby nadal. 
Porównajmy jej sytuację z sytuacją zapaśnika. Dla niego utrata głosu jako "dolegliwość -
zaproszenie do iskania" byłaby bezużyteczna, idealna byłaby natomiast wysypka, i to jest 
właśnie dole8;liwość, którą lekarze stwierdzają najczęściej u tych siłaczy. A propos, jest 
rzeczą zabawną, że jedna ze sławnych aktorek, której reputacja opiera się na 
roznegliżowanych rolach w filmie, cierpi podczas stresu nie na zapalenie krtani, lecz na 
objawy skórne. Ponieważ w jej przypadku, podobnie jak u zapaśników, istotny moment 
stanowi odsłanianie skóry, zaliczyć ją należy pod tym względem raczej do kategorii 
zapaśników 
niż aktorek. 
Im silniejsza jest potrzeba pielęgnacji, tym dolegliwość jest intensywniejsza. Okres 
życia, w którym otoczeni jesteśmy najbardziej troskliwą opieką i ochroną, to czas, który 
spędziliśmy w dziecinnych łóżeczkach. Stąd dolegliwość dostatecznie poważna, aby chorego 
złożyć niemocą w łóżku, ma tę wielką zaletę, że przywraca nam całą tę miłą atmosferę troski i 
pielęgnacji, której doznawaliśmy w okresie bezpiecznego dzieciństwa. Wydawać nam się 
może, że bierzemy silną dawkę lekarstw, lecz w rzeczywistości jest to silna dawka poczucia 
bezpieczeństwa, które jest nam potrzebne i które nas leczy. (Nie ma to nic wspólnego z 
symulacją. Symulowanie nie jest tu potrzebne. Symptomy są dostatecznie prawdziwe. To nie 
efekty są behawioralne, lecz ich przyczyna). 
Wszyscy jesteśmy w pewnym stopniu zarówno sfrustrowanymi iskaczami, jak i 
iskanymi, a satysfakcja, jaką nam daje opieka nad chorym, ma tutaj nie mniej ważne 
znaczenie niż sama przyczyna choroby. Niektórzy osobnicy odczuwają tak silną potrzebę 
opiekowania się innymi, że mogą nawet aktywnie przyczyniać się do wywołania i 
przedłużania czyjejś choroby, aby w ten sposób znaleźć pełniejsze ujście dla swoich popędów 
iskania. Sytuacja iskacz -iskany , wyolbrzymiona ponad wszelką miarę, prowadzić może do 
błędnego koła, to znaczy do zrobienia z człowieka chronicznego inwalidy, wymagającego 
stałej opieki (którą zresztą otrzymuje). Gdyby takiej nawzajem "iskającej się" parze wyjaśnić 
behawioralną prawdę o ich wzajemnym sposobie uzupełniania się, gorąco by temu 
zaprzeczyli. Niemniej jest rzeczą zadziwiającą, do jak cudownych uleczeń dojść może w 
przypadkach zasadniczego zwrotu w wytworzonym układzie iskacz-iskany (pielęgniarka-
pacjent). Specjaliści od psychoterapii wykorzystują czasem tę sytuację, osiągając zaskakujące 
rezultaty, lecz na ich nieszczęście sporo przypadków, z którymi się spotykają, ma nie tylko 
fizyczne objawy, ale i fizyczne przyczyny. Na ich niekorzyść działa także fakt, że fizyczne 
objawy wywołanych behawioralnie "dolegliwości-zaproszeń do iskania" łatwo spowodować 
mogą nieodwracalne szkody w organizmie, jeśli są zbyt intensywne lub jeśli trwają zbyt 
długo. W takim przypadku pomóc może już tylko poważne, racjonalne leczenie według zasad 
sztuki medycznej. 
Dotychczas koncentrowałem się na społecznych aspektach zachowań pielęgnacyjnych 
u naszego gatunku. Jak zauważyliśmy, w dziedzinie tej nastąpił olbrzymi postęp, ale nie 
wykluczył on ani nie zastąpił prostych form "samo-czyszczenia" i "samo pielęgnacji". 
Podobnie jak inne prymaty drapiemy się nadal, przecieramy oczy, usuwamy drażniące ciała 
obce i liżemy nasze rany. Łączy nas też z innymi prymatami zamiłowanie do kąpieli 
słonecznych. Do tego dodaliśmy jeszcze szereg wyspecjalizowanych technik kulturowych, 
spośród których najbardziej powszechną i szeroko stosowaną jest mycie się wodą, zabieg 
rzadki u innych prymatów, natomiast u większości ludzkich społeczeństw stanowiący główną 
metodę czyszczenia ciała. 
Pomimo oczywistych zalet, częste mycie się wodą utrudnia w znacznym stopniu 
produkcję antyseptycznych i ochronnych tłuszczów oraz soli przez gruczoły skórne i w 
pewnej mierze wpływa na obniżenie odporności powierzchni ciała na choroby. Wada ta nie 
odbija się na nas ujemnie tylko dlatego, że usuwając naturalne tłuszcze i sole, usuwamy 
zarazem także i brud, który jest źródłem tych chorób. 
Oprócz problemów utrzymania czystości szeroko pojęta kategoria zachowań 
pielęgnacyjnych obejmuje także zachowania zmierzające do utrzymania właściwej 
temperatury ciała. Podobnie jak u wszystkich ssaków i ptaków, wytworzyła się u nas w toku 
ewolucji stała wysoka temperatura ciała, która zwiększa znacznie naszą wydolność 
fizjologiczną. U ludzi zdrowych wahania wewnętrznej temperatury ciała nie przekraczają 2°C 
bez względu na temperaturę otoczenia. Ta wewnętrzna temperatura zmienia się wraz z 
rytmem dobowym, osiągając najwyższy poziom późnym popołudniem, najniższy natomiast 
około godziny czwartej nad ranem. W zbyt gorącym lub zbyt zimnym środowisku szybko 
zaczynamy odczuwać bardzo przykre sensacje. Działają one jako wczesny system alarmowy, 
sygnalizujący pilną potrzebę działania, aby zapobiec katastrofalnemu przechłodzeniu lub 
przegrzaniu wewnętrznych narządów ciała. Oprócz naszych, na szczęście, inteligentnych, 
świadomych reakcji, organizm przedsiębierze również pewne automatyczne środki, 
zmierzające do stabilizacji poziomu ciepłoty. Jeśli środowisko ogrzeje się nadmiernie, 
następuje rozszerzenie naczyń krwionośnych, co podnosi temperaturę powierzchni ciała, 
zwiększając utratę ciepła przez skórę. Jednocześnie występuje obfite wydzielanie potu. Każdy 
z nas ma, w przybliżeniu, dwa miliony gruczołów potowych. W warunkach wysokiej 
temperatury otoczenia mogą one wydzielić aż do jednego litra potu na godzinę. Parowanie 
tego płynu na powierzchni ciała stanowi inną, wartościową formę utraty ciepła. W trakcie 
aklimatyzowania się do cieplejszego środowiska nasza wydolność pocenia się znacznie 
wzrasta. Jest to niezwykle istotne, ponieważ nawet w najgorętszym klimacie wewnętrzna 
temperatura organizmu, niezależnie od rasy, nie wytrzymuje wzrostu większego od O,2°C. 
Jeśli środowisko nadmiernie się ochłodzi, reagujemy na to skurczem naczyń 
krwionośnych oraz dreszczami. Skurcz naczyń pomaga w utrzymaniu ciepłoty ciała, a 
dreszcze zwiększają trzykrotnie produkcję ciepła w stosunku do jej poziomu spoczynkowego. 
Jeśli skóra wystawiona jest na działanie zimna przez dłuższy czas, to istnieje 
niebezpieczeństwo, że przedłużający się skurcz naczyń może doprowadzić do odmrożeń. W 
tkanki ręki wbudowany jest ważny system antyodmrożeniowy. Ręce reagują na intensywny 
chłód początkowo drastycznym skurczem naczyń krwionośnych, ale po upływie około pięciu 
minut występuje zjawisko odwrotne -silne rozszerzenie się naczyń; ręce stają się gorące i 
czerwienieją. (Każdy, kto w zimie stoczył bitwę kulami śniegowymi, na pewno tego 
doświadczył). Skurcze i rozkurcze naczyń krwionośnych w okolicy ręki występują na 
przemian, przy czym skurcze zapobiegają utracie ciepła, a fazy rozkurczu naczyń zapobiegają 
odmrożeniom. Osobnicy żyjący stale w zimnym klimacie przechodzą przez różne formy 
aklimatyzacji ciała, łącznie z lekkim wzrostem podstawowej przemiany materii. 
W miarę rozprzestrzeniania się naszego gatunku na kuli ziemskiej te biologiczne 
mechanizmy kontroli temperatury uzupełnione zastały ważnymi czynnikami kulturowymi. 
Wykorzystanie ognia, ubiorów i izolujących domów mieszkalnych zapobiegały utracie ciepła, 
a wentylacja i chłodnictwo użyte zostały z kolei przeciwko wzrostowi temperatury. Ten 
imponujący i gwałtowny postęp nie zmienił jednak w najmniejszym nawet stopniu naszej 
wewnętrznej temperatury ciała i służy wyłącznie do regulacji temperatury zewnętrznej. 
Możemy zatem nadal cieszyć się naszym prymitywnym poziomem temperatury prymatów, w 
znacznie szerszym jednak zakresie zmienności warunków zewnętrznych. 
Przed zakończeniem rozważań o reakcji na temperaturę wspomnieć jeszcze należy o 
pewnym szczególnym aspekcie sprawy pocenia się. Drobiazgowe badania reakcji wydzielania 
potu u naszego gatunku wykazały, że nie są one tak proste, jak to początkowo mogło się 
wydawać. Przeważnie część powierzchni ciała zaczyna się swobodnie pocić w warunkach 
wzmożonego ciepła, co stanowi niewątpliwie bezpośrednią, podstawową reakcję systemu 
gruczołów potowych. Pewne okolice zaczęły jednak reagować na inne typy bodźców i pot 
może na nich występować niezależnie od temperatury otoczenia. Na przykład spożywanie 
mocno korzennych potraw wywołuje swoiste pocenie się twarzy. Stres emocjonalny 
doprowadza szybko do wystąpienia potu na powierzchni dłoni i stóp, pach, a czasem także i 
czoła, ale nie innych części ciała. Istnieje jeszcze i dalsze zróżnicowanie okolic, na których 
występują emocjonalne poty. Odróżnić należy pocenie się dłoni i stóp od potów pod pachami 
i na czole. Dłonie i stopy reagują dobrze tylko na sytuacje emocjonalne, podczas gdy 
pozostałe reagują zarówno na bodźce emocjonalne, jak na wzrost temperatury. Wynika z tego 
jasno, że dłonie i stopy "zapożyczyły" sobie pocenie się od systemu regulacji temperatury i 
posługują się tą reakcją w nowym kontekście funkcjonalnym. Okazuje się, że wilgotnienie 
dłoni i stóp w czasie stresu stało się specjalną cechą reakcji "pełnej gotowości" organizmu na 
grożące nam niebezpieczeństwo. Plucie w dłonie, zanim uchwyci się siekierę, jest, w pewnym 
sensie, nie fizjologicznym odpowiednikiem tego procesu. 
Reakcja pocenia się dłoni jest tak czuła, że całe społeczeństwa lub narody mogą 
wykazywać nagły jej wzrost, jeśli ich grupowe bezpieczeństwo zostanie w jakimś stopniu 
zagrożone. W czasie jednego z ostatnich kryzysów politycznych, kiedy nastąpiło okresowe 
wzmożenie prawdopodobieństwa wybuchu wojny jądrowej, wszystkie eksperymenty 
przeprowadzone w jednym z amerykańskich instytutów badawczych nad poceniem się dłoni 
musiały zostać przerwane, ponieważ podstawowy poziom tej reakcji osiągnął tak 
nienaturalnie wysoki stan, że przeprowadzane testy nie miałyby żadnej wartości. Wróżąca z 
ręki Cyganka niewiele może nam powiedzieć o przyszłości, jednak "wróżący" nam z ręki 
fizjolog będzie miał na pewno coś do powiedzenia na temat naszych obaw dotyczących 
przyszłości.


8. ZWIERZĘTA

Dotychczas rozważaliśmy zachowania nagiej małpy względem siebie samej i 
względem członków jej własnego gatunku -czyli jej zachowania wewnątrzgatunkowe. 
Pozostaje nam teraz zająć się jej działalnością w stosunku do innych zwierząt -jej 
zachowaniami międzygatunkowymi. 
Wszystkie wyżej zorganizowane zwierzęta świadome są istnienia przynajmniej kilku 
innych gatunków, z którymi współistnieją w danym środowisku, traktując je na jeden z pięciu 
sposobów: jako zwierzynę łowną, jako symbionty, jako konkurentów, jako pasożyty lub jako 
drapieżców. W przypadku naszego gatunku wszystkie te pięć kategorii podciągnąć można 
pod jeden wspólny mianownik, jako "ekonomiczne" podejście do zwierząt, do którego można 
jeszcze dodać podejście naukowe, estetyczne oraz symboliczne. Temu szerokiemu 
wachlarzowi zainteresowań zawdzięczamy, niespotykane gdzie indziej w świecie 
zwierzęcym, nasze międzygatunkowe zaangażowanie. Aby je rozwikłać i obiektywnie 
zrozumieć, musimy je prześledzić krok po kroku, postawa za postawą. 
Ze względu na eksploracyjną i oportunistyczną naturę nagiej małpy lista jej zwierzyny 
łownej jest ogromna. W sumie na listę tę trafiły, w tym lub owym czasie, wszystkie gatunki 
zwierząt. Z badań nad prehistorycznymi szczątkami wiemy na przykład, że około pół miliona 
lat temu jedna z lokalnych grup nagich małp łowiła i zjadała takie gatunki jak bizon, koń, 
nosorożec, jeleń, niedźwiedź, owca, mamut, wielbłąd, struś, antylopa, bawół, dzik i hiena. 
Bezsensowne byłoby zestawianie naszego "gatunkowego menu" dla czasów bardziej nam 
współczesnych, ale jedna cecha naszego drapieżnego zachowania na pewno zasługuje na 
uwagę, a jest nią skłonność do udomowiania pewnych wybranych gatunków zwierząt. 
Wprawdzie przy nadarzającej się okazji skłonni jesteśmy do zjadania wszystkiego, co tylko 
jest jadalne, to jednak zasadniczą masę naszego pokarmu ograniczyliśmy do kilku dużych 
grup zwierzęcych. 
Wiadomo, że udomowianie żywego inwentarza, wymagające zorganizowanej kontroli 
i selektywnego chowu zwierząt, praktykowane było już przed dziesięciu tysiącami lat, a w 
niektórych przypadkach prawdopodobnie znacznie dawniej. Kozy, owce, renifery -jak się 
okazuje -to gatunki, z którymi najwcześniej zaczęliśmy w ten sposób postępować. Potem, w 
miarę rozwoju osiadłych społeczeństw rolniczych, na listę tę trafiły świnie i bydło, z bawołem 
azjatyckim i jakiem włącznie. Istnieją dowody, że cztery tysiące lat temu wyhodowano kilka 
różnych ras bydła. Podczas gdy kozy, owce i reny przekształcone zostały bezpośrednio ze 
zwierzyny łownej w zwierzynę stadną, to świnie i bydło zapoczątkowały -jak się przypuszcza 
-swój ścisły związek z naszym gatunkiem jako szkodniki uprawianych przez człowieka pól. 
Wraz z pojawieniem się upraw rolnych, zwierzęta te przeniosły się na nie i zaczęły 
korzystać z nowego, bogatego źródła pokarmu. W rezultacie same wpadły w ręce pierwszych 
rolników i zostały poddane gospodarskiej kontroli. 
Jedynym łownym gatunkiem spośród małych ssaków, który wymagał dłuższej 
domestykacji, był królik, bez wątpienia miało to jednak miejsce znacznie później. Spośród 
ptaków ważnymi gatunkami łownymi, udomowionymi tysiące lat temu, były kura, gęś i 
kaczka, uzupełnione później gatunkami spełniającymi drugorzędną rolę, takimi jak bażant, 
perliczka, przepiórka i indyk. Jedyne ryby o długiej historii udomowienia to piskorz, karp i 
złota rybka. Ta ostatnia jednak stała się wkrótce zwierzęciem raczej ozdobnym niż 
gastronomicznym. Udomowienie tych ryb nie sięga dalej niż dwa tysiące lat wstecz i nie 
odegrało znaczniejszej roli w ogólnej historii naszego zorganizowanego drapieżnictwa. 
Drugą kategorię na naszej liście partnerów międzygatunkowych stanowią symbionty. 
Symbiozę definiuje się jako współżycie dwóch różnych gatunków dla wzajemnej korzyści. W 
świecie zwierząt spotykamy wiele przykładów symbiozy, spośród których do bardziej 
znanych należy świadczenie sobie wzajemnych usług przez pewne czaple (Bubulcus ibis) i 
duże kopytne, takie jak nosorożec, żyrafa i bawół. 
Czaple wyjadają kopytnym pasożyty ze skóry, pomagając tym kolosom w zachowaniu 
zdrowia i czystości, same zaś mają w ten sposób dostęp do cennego źródła pokarmu. 
W przypadku gdy człowiek stanowi jeden z członów symbiotycznej pary, szala 
korzyści przechyla się dość zdecydowanie na jego stronę, niemniej jednak mamy tu do 
czynienia z kategorią odrębną, różną od bezlitosnego stosunku zwierzyna łowna-drapieżnik, 
bo nie wymagającą śmierci jednej ze stron. Wyzyskujemy naszych partnerów, ale w zamian 
za wyzysk karmimy ich i troszczymy się o nich. Nie jest to uczciwa symbioza, ponieważ to 
my kontrolujemy sytuację, a nasi zwierzęcy partnerzy nie mają w tej sprawie żadnego albo 
prawie żadnego głosu. 
Najstarszym w naszej historii symbiontem jest niewątpliwie pies. Nie wiemy z całą 
pewnością, kiedy nasi przodkowie po raz pierwszy zaczęli udomawiać to wartościowe 
zwierzę, ale wydaje się, że musiało to nastąpić co najmniej dziesięć tysięcy lat temu. Historia 
udomowienia psa jest fascynująca. Jego dzicy, podobni do wilków przodkowie stanowili 
zapewne poważną konkurencję w łowach dla człowieka pierwotnego. Jedni i drudzy polowali 
zespołowo na grubą zwierzynę, toteż początkowo chyba niezbyt się lubili. Psy posiadały 
szczególną umiejętność osaczania i gonienia zwierzyny w czasie manewrów łowieckich, 
rozwijając przy tym dużą prędkość. Miały też znacznie bardziej wyostrzony węch i słuch. 
Gdyby te atrybuty można było wykorzystać w zamian za udział w zdobyczy, byłby to niezły 
interes. W jakiś sposób -nie wiemy dokładnie jak -doszło to do skutku i międzygatunkowa 
więź została zadzierzgnięta. 
Prawdopodobnie zaczęło się od przynoszenia małych szczeniąt do obozowiska 
szczepu, pierwotnie z zamiarem tuczenia ich na pokarm. Ale walory tych stworzeń, jako 
czujnych stróżów nocnych, musiały już na bardzo wczesnym etapie zwrócić na siebie uwagę. 
Te psy, którym pozwolono żyć teraz już w oswojonym stanie, zapewne bardzo szybko 
pokazały, co potrafią, towarzysząc samcom w tropieniu zwierzyny. Wykarmione z ręki psy 
uważały się za członków hordy nagich małp i współdziałały instynktownie ze swoimi 
przybranymi przywódcami. Prowadzony przez szereg pokoleń selektywny chów wkrótce 
wyplenił osobniki kłopotliwe, dając w rezultacie nową, poprawioną rasę coraz bardziej 
podległych i dających sobą kierować psów myśliwskich. 
Przypuszcza się, że właśnie postęp w udomowianiu psa umożliwił najwcześniejsze 
formy domestykacji zwierząt kopytnych. Kozy, owce i reny kontrolowane były w pewnym 
stopniu przez człowieka jeszcze przed nastaniem właściwej fazy rolniczej; do ich 
udomowienia jednak przyczyniło się walnie oswojenie psa, który stał się nieodłącznym 
stróżem wypasanych przez długie okresy licznych stad zwierząt kopytnych. Badania 
zachowań współczesnych owczarków i dzikich wilków w sytuacjach łowieckich odsłoniły 
wiele podobieństw w ich technice pościgu, dostarczając poważnego poparcia dla powyższej 
tezy. 
Prowadzony w bliższych naszej epoce czasach intensywny chów selekcyjny dał w 
rezultacie szereg psich symbiotycznych specjalizacji. Prymitywny, uniwersalny pies 
myśliwski asystował we wszystkich stadiach tej operacji, ale jego późniejszych potomków 
doskonalono już ze względu na jakiś określony, ten lub inny, składnik bogatego repertuaru 
zachowań. Pojedyncze psy o nieprzeciętnie rozwiniętych zdolnościach w pewnym 
określonym kierunku chowano wsobnie, aby zintensyfikować ich specjalne zalety. Jak już 
widzieliśmy, psy charakteryzujące się dużymi zdolnościami w manewrowaniu stały się psami 
pasterskimi, a ich usługi ograniczały się przeważnie do pilnowania udomowionej zwierzyny 
(owczarki). Jedne, obdarzone wyjątkowo dobrym zmysłem powonienia, chowane były 
wsobnie do tropienia zwierzyny "na węch" (ogary). Inne, niezwykle szybkie, zostały psami 
pościgowymi i używane były do ścigania zwierzyny "na wzrok" (charty). Jeszcze inną grupę 
hodowano do wykrywania zwierzyny, przy czym wykorzystywano i intensyfikowano ich 
skłonność do "warowania" przy napotkanej zwierzynie (setery i pointery). Inną rasę 
doskonalono w kierunku odnajdywania i przynoszenia ubitej zwierzyny (psy aportujące). 
Małe rasy hodowano do niszczenia szkodników (teriery). Prymitywne psy stróżujące 
ulepszone zostały genetycznie jako psy obronne (dogi angielskie). 
Oprócz tych najrozmaitszych form użytkowania prowadzono także selekcję innych ras 
psów w kierunku pełnienia bardziej niezwykłych funkcji. Najosobliwszym przykładem jest w 
tym przypadku bezwłosy pies dawnych Indian amerykańskich. Ta genetycznie bezwłosa rasa, 
o anormalnie wysokiej temperaturze skóry, używana była jako prymitywna "grzałka" w 
pomieszczeniach sypialnych. 
W czasach bardziej nam bliskich symbiotyczny pies zarabiał na swoje utrzymanie jako 
zwierzę pociągowe, ciągnąc sanki lub wózki, jako posłaniec, w czasie wojny jako wykrywacz 
min, jako ratownik poszukujący alpinistów przysypanych lawiną, jako pies policyjny, 
tropiący lub atakujący przestępców, jako przewodnik ociemniałych, a nawet jako pasażer w 
pierwszych lotach kosmicznych. Żaden z pozostałych symbiotycznych gatunków nie służył 
nam w tak złożony i różnorodny sposób. Nawet dziś, przy całym naszym technicznym 
postępie, większość funkcjonalnych ról psa jest wciąż czynnie wykorzystywana. Choć duża 
część spośród setek wyróżnianych obecnie ras to rasy czysto ozdobne, okres świetności psa 
jeszcze nie minął. 
Walory psa jako towarzysza w łowach były tak wielkie, że do pełnienia tej 
szczególnej formy symbiozy prawie nie próbowano oswajać innych gatunków. Jedyne ważne 
wyjątki to gepard oraz niektóre drapieżne ptaki, szczególnie sokół. W żadnym jednak 
wypadku nie udało się uzyskać kontroli nad ich rozrodem, nie mówiąc już o selektywnym 
chowie. Każdy przypadek wymagał indywidualnego treningu (szkolenia). W Azji kormoran, 
ptak nurkujący, używany jest jako aktywny towarzysz przy połowie ryb. Jaja kormorana 
podkładane są kurom domowym, następnie młode tych morskich ptaków karmione są z ręki i, 
przywiązane na lince, szkolone w łowieniu ryb. Kormoranom nakłada się specjalny kołnierz, 
uniemożliwiający im połykanie zdobyczy, którą, po powrocie do łodzi, ptaki zwracają. Ale i 
tu nie próbowano poprawić rasy przez selektywny chów. 
Inna stara forma eksploatacji zwierząt to wykorzystywanie małych drapieżników do 
niszczenia szkodników. Ten trend pojawił się dopiero w rolniczej fazie naszej historii. Wraz z 
rozwojem składownictwa ziarna na wielką skalę, poważnym problemem stały się gryzonie, 
dlatego też zaczęto popierać ich wrogów. Z pomocą przyszły nam kot, fretka i mangusta, przy 
czym w przypadku dwóch pierwszych doszło do całkowitego udomowienia, z selektywnym 
chowem włącznie. 
Być może, najważniejszym rodzajem symbiozy było wykorzystanie pewnych 
większych gatunków w charakterze zwierząt jucznych. Konie, onagery (azjatyckie dzikie 
osły), osły (afrykańskie dzikie osły), bydło (łącznie z bawołem wodnym i jakiem), reny, 
wielbłądy, lamy i słonie -wszystkie one zaprzęgnięte zostały do tej roli. W większości 
przypadków pierwotnie dzikie rasy "ulepszono" przez staranny selektywny chów; wyjątek od 
tej reguły stanowią tylko onager i słoń. Onager używany był jako zwierzę juczne przez 
starożytnych Sumerów przeszło cztery tysiące lat temu, jednak został wyparty przez konia, 
gatunek, który łatwiej poddawał się kontroli. Słoń, jakkolwiek wciąż jeszcze stosowany jako 
zwierzę robocze, stanowił zawsze zbyt wielki problem dla hodowcy i nigdy nie poddał się 
rygorom selektywnego chowu. 
Inna kategoria stosunków człowiek-zwierzę to udomowienie licznych gatunków dla 
uzyskania źródła pewnych produktów. Zwierzęta te nie są zabijane, tak więc -w tej roli -nie 
mogą być uważane za zwierzynę łowną. Odbiera się im tylko niektóre ich wytwory: mleko -
bydłu i kozom, wełnę -owcom i alpakom, jaja -kurom i kaczkom, miód -pszczołom, a jedwab 
-jedwabnikom. 
Oprócz tych głównych kategorii -towarzyszy łowów, niszczycieli szkodników, 
zwierząt jucznych oraz źródeł produktów -pewne zwierzęta weszły w symbiotyczny związek 
z naszym gatunkiem na innej, bardziej niezwykłej i wyspecjalizowanej zasadzie. Gołąb 
udomowiony został jako posłaniec. Zdumiewająca umiejętność tego ptaka do powracania do 
domu wykorzystywana jest od tysięcy lat. Zalety jego stały się tak cenne w czasie wojen, że 
w późniejszych epokach postarano się o przeciwstawienie im sokołów specjalnie szkolonych 
do przechwytywania gołębi pocztowych. W zupełnie innym celu, dla hazardu, przez długi 
czas hodowano selektywnie syjamskie ryby bojowe i koguty bojowe. W dziedzinie medycyny 
świnki morskie oraz białe szczury wykorzystuje się szeroko jako żywe poletka doświadczalne 
do eksperymentów laboratoryjnych. 
To więc są te główne symbionty, zwierzęta, które zmuszone zostały do takiej czy innej 
formy partnerstwa z naszym pomysłowym gatunkiem. Dla nich korzyść jest ta, że przestają 
być naszymi nieprzyjaciółmi. Ich liczebność wzrosła niepomiernie i w sensie populacji 
światowych odnoszą one ogromne sukcesy. Są to jednak sukcesy względne, za które zapłaciły 
ewolucyjną niewolą. Utraciły swoją genetyczną niezależność i choć dobrze odżywione i 
zadbane, poddane są naszym hodowlanym kaprysom i fantazjom. 
Trzeci ważny aspekt naszych związków z innymi zwierzętami, po zwierzynie łownej i 
symbiontach, to konkurencja. Każdy gatunek, który współzawodniczy z nami o pokarm lub 
przestrzeń albo też przeszkadza w sprawnym biegu naszego życia, jest bezlitośnie tępiony. 
Gatunków tych nie ma sensu wyliczać. Wszystkie dosłownie zwierzęta niejadalne lub też 
symbiotycznie nieużyteczne człowiek prześladuje i zabija. Proces ten trwa do dziś na całym 
świecie.
W przypadku drobniejszych konkurentów prześladowanie może być kwestią 
przypadku, lecz poważni rywale nie mają wielkich szans. W przeszłości naszymi 
najgroźniejszymi konkurentami byli nasi najbliżsi małpi krewniacy, toteż nie jest 
przypadkiem, że jedynym gatunkiem, który przeżył z całej naszej rodziny, jesteśmy my. 
Innymi groźnymi konkurentami były duże drapieżniki, ale i one zostały wytępione wszędzie 
tam, gdzie gęstość populacyjna naszego gatunku przekroczyła pewien poziom. Na przykład 
Europa jest dosłownie ogołocona ze wszystkich form drapieżników, poza ogromnym 
kłębiącym się rojowiskiem 
nagich małp. Przyszłość następnej kategorii, kategorii pasożytów, rysuje się jeszcze 
bardziej ponuro. Tutaj walka narasta i chociaż czasem możemy żałować zniknięcia niektórych 
atrakcyjnych rywali w walce o pokarm, to jednak nikt nie uroni łzy z powodu coraz większej 
rzadkości pchły. W miarę postępu nauk medycznych nacisk pasożytów słabnie. W rezultacie 
stanowi to dodatkową groźbę dla pozostałych gatunków, ponieważ wraz ze zniknięciem 
pasożytów i podniesieniem ogólnej zdrowotności populacja nagich małp może się rozrastać w 
stopniu jeszcze bardziej zastraszającym, powodując tym samym jeszcze większą potrzebę 
wyeliminowania wszystkich łagodniejszych rywali. 
Piąta duża kategoria stosunków -łup dla drapieżników -znajduje się także na 
wykończeniu. Nigdy nie stanowiliśmy głównego składnika pokarmowego dla któregokolwiek 
z gatunków, a nasza liczebność nie była nigdy, w żadnej fazie naszej historii, o ile nam 
wiadomo, poważnie redukowana przez drapieżniki. Lecz większe zwierzęta mięsożerne, takie 
jak duże koty i dzikie psy, więksi przedstawiciele rodziny krokodyli, rekiny i duże ptaki 
drapieżne coś tam z nas od czasu do czasu uskubnęli; ale dni ich są wyraźnie policzone. Jak 
na ironię, morderca odpowiedzialny za większą liczbę śmiertelnych zejść nagiej małpy niż 
którykolwiek inny (z wyjątkiem pasożytów) nie potrafi nawet pożreć pożywnych zwłok 
swych ofiar. Ten śmiertelny wróg to jadowity wąż i -jak później zobaczymy -on właśnie jest 
przez nas najbardziej znienawidzony spośród wszystkich wyższych form zwierzęcych. 
Występowanie tych pięciu kategorii międzygatunkowych stosunków -łup, symbiont, 
konkurent, pasożyt i drapieżnik -można stwierdzić także i wśród innych par gatunków. W 
zasadzie nie stanowimy pod tym względem wyjątku. Aczkolwiek układy te zyskują u nas 
bardziej wyrafinowane formy niż u innych gatunków, są to jednak stosunki tego samego typu. 
Jak już wcześniej mówiłem, ująć je można łącznie jako ekonomiczne podejście do zwierząt. 
Oprócz tego mamy nasze własne, specyficzne sposoby podejścia: naukowy, estetyczny i 
symboliczny. 
Podejście naukowe i estetyczne są wyrazem naszego potężnego pędu poznawczego. 
Ciekawość i wścibstwo pchają nas do poznania wszystkich zjawisk przyrody, a świat 
zwierzęcy znalazł się pod tym względem w centrum naszej uwagi. Dla zoologa wszystkie 
zwierzęta są, lub powinny być, jednakowo interesujące. Nie istnieją dla niego złe lub dobre 
gatunki, studiuje je wszystkie, badając je ze względu na nie same. Podejście estetyczne jest 
podyktowane tym samym podstawowym pędem poznawczym, ale punkty odniesienia są inne. 
W tym przypadku zainteresowanie olbrzymią różnorodnością zwierzęcych kształtów, barw, 
budowy i ruchów nie wynika z chęci poddania tych układów analizie, lecz raczej ze względu 
na ich piękno. 
Podejście symboliczne jest z gruntu inne, pozbawione zarówno elementów 
wyrachowania, jak i ciekawości poznawczej. Zwierzęta służą tu do personifikowania 
pewnych pojęć. Jeżeli gatunek wygląda groźnie, staje się symbolem wojny. Jeśli wygląda 
potulnie, staje się symbolem dziecka. To, czy jest on autentycznie groźny lub autentycznie 
potulny, nie ma większego znaczenia. Jego prawdziwej natury nie bierze się w tym kontekście 
pod uwagę, ponieważ nie jest to podejście naukowe. "Potulne" zwierzę może być najeżone 
ostrymi jak brzytwa cięciami lub odznaczać się złośliwą agresywnością; jeśli te jego cechy 
nie są widoczne, natomiast potulność rzuca się w oczy, można je doskonale zaakceptować 
jako idealny symbol dziecka. 
Symboliczny stosunek do zwierząt ochrzczony został początkowo nazwą podejścia 
"antropoidomorficznego". Później zmiłowano się i skrócono ten okropny termin do 
"antropomorfizmu", który chociaż nadal niezgrabny, jest dziś określeniem powszechnie 
używanym. Naukowcy posługują się nim niezmiennie w sensie uwłaczającym. Z ich punktu 
widzenia pogarda ta jest zresztą w pełni usprawiedliwiona, muszą bowiem zachować 
obiektywizm za wszelką cenę, jeśli chcą dokonać istotnych odkryć w świecie zwierząt. Nie 
jest to jednak takie łatwe, jak by się mogło wydawać. 
Pomijając rozmyślne decyzje użycia form zwierzęcych jako bóstw, obrazów i 
emblematów, działają na nas jeszcze stale subtelne, ukryte naciski, zmuszające do patrzenia 
na inne gatunki jak na własne karykatury. Nawet najpoważniejszy uczony skłonny jest 
pozdrawiać swojego psa słowami "cześć stary" i chociaż dobrze wie, że zwierzę nie rozumie 
jego słów, nie potrafi oprzeć się tej pokusie. Jaka jest natura tych antropomorficznych 
nacisków i dlaczego tak trudno się im przeciwstawić? Dlaczego na widok jednych stworzeń 
mówimy "aa", a na widok innych "fe"? Nie są to rozważania trywialne. Sprawa stosunków 
między gatunkami pochłania w naszej współczesnej kulturze olbrzymią ilość energii. 
Jesteśmy namiętnymi miłośnikami zwierząt i z równą namiętnością je nienawidzimy. Tego 
zaangażowania nie da się wyjaśnić wyłącznie względami natury ekonomicznej i poznawczej. 
Widocznie pod wpływem pewnych specyficznych sygnałów wyzwala się w nas jakiś rodzaj 
podstawowej reakcji, której istnienia nawet nie podejrzewaliśmy. Oszukujemy się, że 
reagujemy na zwierzę jako na zwierzę, utrzymujemy, że jest ono czarujące, że trudno mu się 
oprzeć lub też że jest okropne. W czym jednak rzecz? 
Aby znaleźć odpowiedź na to pytanie, musimy najpierw zebrać kilka faktów. Czym 
naprawdę jest miłość do zwierząt i nienawiść do nich w naszej kulturze i jak kojarzą się one z 
wiekiem i płcią? Jeśli chcemy na ten temat wypowiedzieć się rzetelnie, potrzebny jest 
materiał statystyczny, i to na dużą skalę. Aby taki dowód uzyskać, objęto badaniem 80000 
dzieci brytyjskich w wieku od czterech do czternastu lat. W trakcie telewizyjnego programu 
zoologicznego zadano im następujące proste pytania: "Które zwierzę najbardziej lubisz?" i 
"Którego zwierzęcia najwięcej nie lubisz?" Z olbrzymiej liczby odpowiedzi na tę ankietę 
wybrano losowo i poddano analizie próbkę złożoną z 12000 odpowiedzi na każde z pytań. 
Zacznijmy od międzygatunkowych "miłości". W jaki sposób uszeregowały się 
poszczególne grupy zwierząt? Liczby są następujące: 97,15% wszystkich dzieci wymieniło 
jakiś rodzaj ssaka jako swego głównego faworyta. Ptaki uzyskały tylko 1,6%, gady 1,0%, 
ryby 0,1%, bezkręgowce 0,1%, a płazy 0,05%. W świetle tych danych wydaje się oczywiste, 
że ssaki odgrywają jakąś specjalną rolę. 
(Należałoby może podkreślić, że odpowiedzi na pytania były pisemne, a nie ustne, i 
czasem trudno było zidentyfikować zwierzęta na podstawie nazw, które im nadano, 
szczególnie w przypadku bardzo małych dzieci. Listy takie były, z przykrością, odrzucane). 
Jeśli ograniczymy teraz nasze zainteresowania do "pierwszej dziesiątki zwierzęcych 
miłości", uzyskamy następujące dane: 1. szympans (13,5%), 2. małpa (13%), 3. koń (9%), 4. 
galago (8%), 5. panda (7,5%), 6. niedźwiedź (7%), 7. słoń (6%), 8. lew (5%), 9. pies (4%), 
10. żyrafa (2,5%). 
Na podstawie tej listy z miejsca staje się jasne, że na powyższe preferencje nie 
wywarły wpływu potężne względy ekonomiczne lub estetyczne. Lista dziesięciu 
najważniejszych ekonomicznie gatunków wyglądałaby zupełnie inaczej. Ci zwierzęcy 
faworyci nie należą także do najbardziej "eleganckich" i jaskrawo ubarwionych gatunków. 
Pierwsza dziesiątka obejmuje natomiast wysoki procent form raczej niezgrabnych, ociężałych 
i o matowym ubarwieniu. Są one jednak obficie wyposażone w cechy antropomorficzne i 
właśnie na nie reagują dzieci dokonując swego wyboru. Nie jest to proces świadomy. Każdy z 
ujętych w liście gatunków dostarcza pewnych podstawowych bodźców, silnie 
przypominających specyficzne właściwości naszego gatunku, i na nie reagujemy 
automatycznie, nie zdając sobie sprawy z tego, co w danym przypadku na nas działa. U 
zwierząt pierwszej dziesiątki najbardziej istotne z tych antropomorficznych cech są 
następujące: 
1. Wszystkie one pokryte są raczej włosem, a nie pierzem lub łuskami. 2. Mają 
zaokrąglone kształty (szympans, małpa, galago, panda, niedźwiedź, słoń). 3. Mają płaskie 
twarze (szympans, małpa, koń, lew, pies). 4. Ich twarze mają wyraz (szympans, małpa, koń, 
lew, pies). 5. Potrafią "manipulować" drobnymi przedmiotami (szympans, małpa, galago, 
panda, słoń). 6. Ich postawa jest w pewien sposób lub w pewnych okolicznościach raczej 
spionizowana (szympans, małpa, galago, panda, niedźwiedź, żyrafa). 
Im więcej tych punktów potrafi zebrać gatunek, tym wyżej umiejscawia się na liście 
pierwszych dziesięciu. Gatunki inne niż ssaki wypadają źle. Z ptaków czołowymi faworytami 
są pingwin (0,8%) i papuga (0,2%). Pingwin osiąga wśród ptaków pierwsze miejsce, 
ponieważ ma najbardziej spionizowaną postawę. Papuga także siedzi na drążku bardziej 
pionowo niż większość ptaków, a poza tym posiada kilka innych specjalnych atutów: kształt 
dzioba nadaje jej niezwykle spłaszczoną, jak na ptaka, twarz, jada ona także w niezwykły 
sposób, podnosząc raczej łapkę do ust niż zniżając głowę, i potrafi naśladować nasz głos. Na 
nieszczęście dla jej popularności, w czasie poruszania się pochyla się do pozycji bardziej 
poziomej, tracąc w ten sposób poważną liczbę punktów na korzyść człapiącego pingwina. 
Jest także szereg punktów godnych uwagi, dotyczących czołowych ssaków. Dlaczego 
na przykład lew jako jedyny spośród dużych kotów trafił na tę listę? Wydaje się, że dlatego, 
iż on jeden (samiec) posiada potężną grzywę włosów okalającą okolicę głowy. Daje to efekt 
spłaszczenia twarzy (co wynika jasno ze sposobu, w jaki lwy portretowane są na rysunkach 
dziecięcych), a tym samym pomaga uzyskać dodatkowe punkty dla tego gatunku. 
Wyraz twarzy jest szczególnie ważny, jak widzieliśmy to już w poprzednich 
rozdziałach, jako podstawowa forma wizualnego porozumiewania się u naszego gatunku. W 
formie złożonej mimika rozwinęła się tylko u nielicznych grup ssaków -u wyższych 
naczelnych, koni, psów i u kotów. Nie jest przypadkiem, że pięciu spośród czołowej 
dziesiątki faworytów należy do tych właśnie grup. Zmiany w wyrazie twarzy wskazują na 
zmiany nastroju i ten właśnie ich aspekt stanowi cenne ogniwo pomiędzy zwierzęciem a 
nami, pomimo że właściwa istota tych wyrazów nie zawsze jest dokładnie rozumiana. 
Jeśli chodzi o zdolności manipulacyjne, panda i słoń stanowią przypadki wyjątkowe. 
Panda ma wydłużoną i ruchomą jedną z kości nadgarstka, co pomaga jej chwytać cienkie 
pędy bambusa, którymi się to zwierzę żywi. Budowy takiej nie spotyka się nigdzie poza tym 
w świecie zwierzęcym. Pozwala to płaskostopej pandzie na trzymanie małych przedmiotów i 
podnoszenie ich do ust, podczas gdy siedzi ona w pozycji pionowej. Z antropomorficznego 
punktu widzenia przemawia to w znacznym stopniu na jej korzyść. Słoń również jest zdolny 
do "manipulowania" drobnymi przedmiotami za pomocą trąby (także unikalnej struktury) i 
podnoszenia ich do ust. 
Postawa spionizowana, tak charakterystyczna dla naszego gatunku, daje każdemu 
zwierzęciu, które potrafi tę pozycję przyjąć, natychmiastową przewagę w sensie 
antropomorficznym. Prymaty z pierwszej dziesiątki, niedźwiedzie oraz pandy -wszystkie 
przyjmują często pionową pozycję siedzącą. Czasem potrafią nawet pionowo stać lub też 
posuwają się do poczynienia kilku chwiejnych kroków w tej pozycji, co pomaga im w 
gromadzeniu cennych punktów. Żyrafa, dzięki swym unikalnym proporcjom ciała, zachowuje 
w pewnym sensie stale pozycję pionową. Pies, który osiąga tak wysoką punktację 
antropomorficzną za swe społeczne zachowania, stanowił dla nas zawsze źródło pewnego 
rozczarowania, jeśli chodzi o postawę. Jest on bowiem zwierzęciem zdecydowanie 
poziomym. Nie godząc się z tego rodzaju klęską, pomysłowość ludzka zaczęła działać i 
wkrótce rozwiązała ten problem -nauczyliśmy psa siedzieć pionowo na tylnych łapach i 
"służyć". W naszej potrzebie antropomorfizowania tego biednego stworzenia poszliśmy 
jednak jeszcze dalej. Sami pozbawieni ogonów, zaczęliśmy i psom obcinać ogony. Posiadając 
płaskie twarze, zastosowaliśmy wobec psa selektywny chów idący w kierunku zredukowania 
struktur kostnych w okolicy jego pyska. W rezultacie spora liczba psich ras charakteryzuje się 
obecnie nienormalnie płaskimi twarzami. W swych antropomorficznych pragnieniach 
jesteśmy tak wymagający, że zaspokajamy je nawet za cenę pozbawienia psa sprawności jego 
zębów. Musimy jednak pamiętać, że takie podejście do zwierząt jest czysto samolubne, nie 
patrzymy bowiem na nie jak na zwierzęta, lecz jak na nasze własne odbicia, a jeśli lustro 
zbytnio obraz wypacza, to albo naginamy je do pożądanego kształtu, albo też odrzucamy. 
Dotychczas rozważaliśmy miłość do zwierząt u dzieci wszystkich grup wiekowych 
między czwartym a czternastym rokiem życia. Jeśli teraz reakcje na faworyzowane zwierzęta 
prześledzimy w poszczególnych grupach wiekowych, to stwierdzimy występowanie pewnych 
logicznych trendów. Niektóre zwierzęta tracą systematycznie popularność wraz z rosnącym 
wiekiem dzieci, dla innych zwierząt notuje się natomiast stały wzrost tej popularności. 
Niespodziewany w tym odkryciu był fakt, że trendy te wykazują wyraźny związek z 
jedną szczególną cechą preferowanych zwierząt, a mianowicie z wielkością ich ciała. 
Młodsze dzieci wolą większe zwierzęta, starsze natomiast wolą te mniejsze. Aby to 
zilustrować, porównajmy dane dotyczące dwu największych spośród pierwszej dziesiątki -
słonia i żyrafy, oraz dwu najmniej szych -galago i psa. Słoń, z ogólną przeciętną wynoszącą 
6%, zaczyna od 15% u czterolatków, spadając następnie stopniowo do 3% u czternastolatków. 
Żyrafa wykazuje podobny spadek popularności od 10% do 1 %. Z drugiej strony, galago 
zaczyna zaledwie od 4,5% u czterolatków, zwiększając stopniowo swą popularność do 11 % u 
czternastolatków. Pies wznosi się od 0,5% do 6,5%. Zwierzęta o wielkości pośredniej wśród 
pierwszej dziesiątki faworytów nie wykazują takich wyraźnych trendów. 
Wyniki te możemy teraz podsumować, formułując dwa prawa. Pierwsze prawo 
atrakcyjności zwierząt stwierdza, że: "Popularność zwierzęcia jest bezpośrednio skorelowana 
z liczbą posiadanych cech antropomorficznych". Drugie prawo atrakcyjności zwierząt mówi: 
"Wiek dziecka jest odwrotnie skorelowany z wielkością ulubionego zwierzęcia". 
Jak wyjaśnić to drugie prawo? Pamiętając o tym, że przy dokonywaniu wyboru dzieci 
opierały się na symbolicznym przyrównywaniu, dochodzimy do prostego wyjaśnienia, iż 
młodsze dzieci widzą w zwierzętach substytut rodziców, natomiast starsze -substytut dzieci. 
Zwierzę musi zatem nie tylko przypominać nasz własny gatunek, ale także pewną szczególną 
jego kategorię. Jeśli dziecko jest bardzo małe, to rodzice stanowią dla niego najważniejsze 
postacie ochronne i dominują w jego świadomości. Są oni dużymi, przyjaznymi zwierzętami, 
toteż duże przyjazne zwierzęta dzieci z łatwością identyfikują z postaciami rodziców. W 
miarę jak dziecko rośnie, zaczyna nabierać pewności siebie i stawać do współzawodnictwa z 
rodzicami. Dziecko widzi, że panuje nad sytuacją, ale trudno jest panować nad słoniem lub 
żyrafą. Preferowane zwierzę musi więc zmaleć do "przyzwoitych" rozmiarów. Dziecko staje 
się, w sposób dziwnie przedwczesny, samo rodzicem, a zwierzę -symbolem jego dziecka. 
Prawdziwe dziecko jest za młode, aby być prawdziwym rodzicem, więc zamiast tego staje się 
symbolicznym rodzicem. Posiadanie zwierzęcia na własność staje się ważne, a hodowanie w 
domu drobnych zwierząt -ulubieńców rozwija się jako forma "infantylnego parentalizmu". To 
nie przypadek, że zwierzę, znane jako galago, od czasu gdy stało się dostępne jako 
egzotyczna żywa maskotka, zyskało sobie w angielskiej strefie językowej nazwę bush-baby 
(niemowlę puszczy). Rodzice powinni pamiętać, że potrzeba trzymania drobnych zwierzaków 
pojawia się dopiero w późnym dzieciństwie. To poważny błąd obdarowywać zwierzętami 
bardzo małe dzieci, które patrzą na nie jak na szkodniki lub poddają je destrukcyjnemu 
"badaniu". 
Istnieje jeden uderzający wyjątek z drugiego prawa atrakcyjności zwierząt, a dotyczy 
on konia. Reakcja na to zwierzę jest podwójnie niezwykła. Analizowana w stosunku do 
wzrastającego wieku dzieci, wykazuje powolny wzrost popularności konia, po którym 
następuje równie powolny jej spadek. Szczyt jego popularności pokrywa się z początkiem 
okresu pokwitania u dzieci. Z analizy z podziałem według płci wynika, że jest on trzykrotnie 
bardziej popularny wśród dziewcząt niż wśród chłopców. Żadna z pozostałych miłości do 
zwierząt nie wykazuje tego rodzaju zależności od płci. W reakcji na konie musi tkwić coś 
niezwykłego, co wymaga oddzielnego rozważenia. 
Unikalną cechę konia w naszych czasach stanowi możliwość jego dosiadania i jazdy 
na nim. Żadne z pozostałych zwierząt pierwszej dziesiątki nie może się równać z koniem pod 
tym względem. Jeśli informację tę zestawimy z faktem, że szczyt jego popularności pokrywa 
się z wiekiem pokwitania u młodzieży i że atrakcyjność konia odznacza się dużym 
uzależnieniem od płci, będziemy zmuszeni do wyciągnięcia wniosku, iż reakcja na konia 
musi zawierać silny element seksualny. Jeżeli dokonamy symbolicznego porównania między 
dosiadaniem konia a "dosiadaniem" seksualnym, wtedy prawdopodobnie zdziwi nas fakt, że 
właśnie dziewczęta silniej reagują na to zwierzę. Ale koń to zwierzę silne, muskularne i 
dominujące i z tego względu bardziej odpowiada męskiej roli. Biorąc rzecz obiektywnie, 
czynność jazdy konnej składa się z długiej serii rytmicznych ruchów, przy szeroko 
rozstawionych nogach i w ścisłym kontakcie z ciałem zwierzęcia. Atrakcyjność konia dla 
dziewcząt wydaje się wynikać z połączenia jego męskości oraz rodzaju postawy i ruchów 
wykonywanych na jego grzbiecie. (Należy podkreślić, że zajmujemy się tutaj populacją 
dziecięcą jako całością. Jedno dziecko na jedenaście preferowało konia ponad wszystkie 
pozostałe zwierzęta. Tylko niewiele spośród nich może się pochwalić posiadaniem własnego 
konia lub kucyka. Te dzieci, które go mają, szybko zapoznają się z wieloma różnorodnymi 
przyjemnościami, jakie idą w parze z konną jazdą, i jeśli w rezultacie polubią ten rodzaj 
sportu, to -oczywiście -nie musi to być wcale związane ze sprawami, o których mówiliśmy 
wyżej). 
Do wyjaśnienia pozostaje spadek popularności konia wśród młodzieży po przejściu jej 
przez okres pokwitania. Wraz z narastającym rozwojem seksualnym należałoby się 
spodziewać raczej dalszego wzrostu jego popularności, nie zaś jej spadku. Odpowiedź na to 
znaleźć można porównując wykres miłości do konia z krzywą gier płciowych u dzieci. 
Pokrywają się one zadziwiająco dobrze. Może się wydawać, że wraz z narastaniem 
świadomości płciowej oraz charakterystycznym poczuciem sekretności, które zaczyna otaczać 
odczucia płciowe nastolatków, reakcja na konia zmniejsza się wraz ze spadkiem jawnych 
"igraszek" seksualnych. Należy tutaj podkreślić, że w tym okresie życia spada także 
atrakcyjność małp. Wiele małp ma szczególnie rzucające się w oczy narządy płciowe, łącznie 
z dużymi, różowymi nabrzmieniami (modzelami) płciowymi. Nie wywierają one większego 
wrażenia na młodszych dzieciach i pozostałe, silnie antropomorficzne cechy małp 
oddziaływać mogą w tym okresie bez ograniczeń. Jednak dla starszych dzieci te rzucające się 
w oczy genitalia stają się źródłem zażenowania, na czym w rezultacie cierpi popularność tych 
zwierząt. 
Tak wygląda sprawa "miłości" do zwierząt u dzieci. U dorosłych reakcje te stają się 
bardziej zróżnicowane i wymyślne, ale podstawowy ich antropomorfizm utrzymuje się, nad 
czym boleją poważni przyrodnicy i zoologowie. Mając pełną świadomość, że tego rodzaju 
symboliczne reakcje nie mówią nam nic o prawdziwej naturze różnych rozpatrywanych 
zwierząt, trzeba jednak przyznać, że nie są one zbyt szkodliwe, a dostarczają cennego, 
dodatkowego ujścia dla uczuć i emocji. 
Zanim zaczniemy się zastanawiać nad drugą stroną medalu -"nienawiścią" do zwierząt 
-trzeba ustosunkować się do pewnego zarzutu. Można by mianowicie utrzymywać, że 
przedstawione powyżej rezultaty mają charakter czysto kulturowy, nie obowiązują natomiast 
u naszego gatunku jako całości. Jest to słuszne o tyle, o ile dotyczy konkretnej listy gatunków, 
o których mowa. Aby reagować pozytywnie na pandę, trzeba oczywiście koniecznie najpierw 
dowiedzieć się, że taka istnieje. Nie ma wrodzonej reakcji na pandę. 
Lecz nie w tym rzecz. Wybór pandy może być zdeterminowany kulturowo, lecz 
przyczyny jej wyboru odzwierciedlają działanie głębszych, bardziej biologicznych procesów. 
Gdybyśmy te badania powtórzyli na osobnikach z kręgu innej kultury, to faworyzowane 
gatunki mogłyby być odmienne, ale przy wyborze nadal kierowano by się naszymi 
podstawowymi, symbolicznymi potrzebami. Pierwsze i drugie prawo atrakcyjności zwierząt 
działałyby w dalszym ciągu. 
Rozpatrując sprawę "nienawiści" do zwierząt, możemy wyniki ankiety poddać 
podobnej analizie. Pierwsza dziesiątka najbardziej nie lubianych zwierząt jest następująca: 1. 
wąż (27%), 2. pająk (9,5%), 3. krokodyl (4,5%), 4. lew (4,5%), 5. szczur (4%), 6. skunks 
(3%), 7. goryl (3%), 8. nosorożec (3%), 9. hipopotam (2,5%), 10. tygrys (2,5%). Wszystkie te 
zwierzęta odznaczają się jedną ważną cechą: 
są niebezpieczne. Krokodyl, lew i tygrys -to mięsożerni zabójcy. Goryl, nosorożec i 
hipopotam mogą z łatwością zabić, jeśli się je sprowokuje. Skunks uprawia złośliwą formę 
wojny chemicznej. Szczur to szkodnik, który roznosi zarazy. Istnieją także jadowite węże i 
jadowite pająki. 
Większość tych zwierząt wykazuje także wyraźny brak cech antropomorficznych, 
charakteryzujących pierwszą dziesiątkę faworytów. Lew i goryl są tu wyjątkami, przy czym 
lew jest jedyną formą, która występuje na obu listach czołowych dziesięciu. Dwojaka reakcja 
na ten gatunek spowodowana jest niespotykaną kombinacją atrakcyjnych cech 
antropomorficznych i brutalnego, drapieżnego zachowania, jaka występuje u tego zwierzęcia. 
Goryl, choć wyróżnia się licznymi cechami antropomorficznymi, ma -na swoje nieszczęście -
taką budowę twarzy, że wygląda, jakby stale był agresywny i w wojowniczym nastroju. Ten 
przypadkowy rezultat struktury czaszki goryla nie pozostaje w żadnym związku z jego 
prawdziwą, raczej łagodną naturą, ale w połączeniu z ogromną siłą fizyczną zamienia to 
zwierzę natychmiast w idealny symbol dzikiej, brutalnej siły. 
Najbardziej uderzającą cechą listy pierwszych dziesięciu znienawidzonych zwierząt 
jest masowa reakcja na węża i pająka. Nie da się jej wytłumaczyć wyłącznie faktem istnienia 
wśród nich niebezpiecznych gatunków. Działają tu inne siły. Analiza podanych przyczyn 
nienawiści do tych form wykazuje, że węże nie cieszą się sympatią, ponieważ są "śliskie i 
obrzydliwe", a pająki są odrażające, ponieważ są "włochate i łażące". Wynikałoby z tego, że 
muszą mieć jakieś silne znaczenie symboliczne lub też że jakiś potężny wrodzony odruch 
zmusza nas do unikania tych zwierząt. 
Wąż od dawna uchodził za symbol falliczny. Jako trujący fallus, ucieleśniał 
niepożądany seks, co częściowo wyjaśniać może jego niepopularność. Tkwi tu jednak jeszcze 
coś więcej. Jeśli zbadamy różne poziomy nienawiści do węża u dzieci między czwartym a 
czternastym rokiem życia, to okaże się że szczyt niepopularności tego zwierzęcia występuje 
na długo przed wejściem w okres pokwitania. Nawet w wieku lat czterech poziom tej 
nienawiści jest wysoki -około 30% -a następnie nieznacznie narasta, osiągając swój szczyt w 
wieku lat sześciu. Od tego wieku począwszy zaznacza się łagodny spadek, sięgający dobrze 
poniżej 20% około czternastego roku życia. Różnica między płciami jest niewielka, chociaż w 
każdej grupie wiekowej reakcja dziewcząt jest trochę silniejsza niż reakcja chłopców. Wejście 
w okres pokwitania wydaje się nie wywierać żadnego wpływu na tę reakcję u obu płci. 
N a podstawie tych dowodów trudno uznać węża wyłącznie za silny symbol 
seksualny. Bardziej prawdopodobne wydaje się, że mamy tu do czynienia z wrodzoną reakcją 
odrazy naszego gatunku do form wężowatych. To wyjaśniałoby nie tylko wczesne 
dojrzewanie tej reakcji, lecz także jej niezwykle wysoki poziom w porównaniu do wszystkich 
pozostałych nienawiści i miłości do zwierząt. Zgadzałoby się to także z tym, co nam wiadomo 
o naszych najbliższych żyjących krewnych: szympansach, gorylach i orangutanach. Wykazują 
one także duży strach przed wężami i także u nich dojrzewa on wcześnie. Nie obserwowano 
go u bardzo młodych małp, lecz dopiero w wieku kilku lat, kiedy zaczynają po raz pierwszy 
oddalać się na krótko od chroniącego je ciała matki. Dla nich reakcja odrazy odgrywa 
niewątpliwie wielką rolę życiową i taką samą rolę pełniła ona także u naszych pierwotnych 
przodków. Pomimo to twierdzono, że reakcja na węże nie jest zjawiskiem wrodzonym, lecz 
kulturowym, wynikającym z indywidualnej nauki. Młode szympansy, wychowane w 
warunkach nienormalnej izolacji, częstokroć nie okazywały reakcji strachu przy pierwszym 
spotkaniu z wężem. Eksperymenty te nie są jednak przekonywające. W niektórych 
przypadkach szympansy były zbyt młode, kiedy po raz pierwszy poddawano je testom. 
Gdyby testy te powtórzono po kilku latach, nie jest wykluczone, że reakcja ta mogłaby 
wystąpić. Z drugiej strony, efekty izolacji mogły być tak poważne, że młode zwierzęta, o 
których tu mowa, były w rzeczywistości upośledzone umysłowo. Tego rodzaju eksperymenty 
bazują na zasadniczo błędnym założeniu o naturze odruchów wrodzonych, które nie 
dojrzewają przecież w zamknięciu, niezależnie od środowiska zewnętrznego. Należy je 
uważać za coś więcej niż wrodzoną wrażliwość. Do wytworzenia się odruchu na węża u 
małego dziecka lub szympansa konieczne może być zetknięcie się we wczesnej fazie życia z 
pewną liczbą różnych obiektów budzących strach i nauczenie się tej negatywnej reakcji. W 
przypadku węża ten wrodzony element manifestowałby się wtedy sam, w formie znacznie 
silniejszej reakcji na ten bodziec niż na inne. Strach przed wężem przewyższałby wtedy 
wszystkie inne strachy, a ta dysproporcja byłaby właśnie czynnikiem wrodzonym. 
Przerażenie, jakie wywołuje widok węża u normalnych młodych szympansów, oraz 
nienawiść, jaką żywi nasz własny gatunek do węży, trudno wyjaśnić w inny sposób. 
Reakcja dzieci na pająki przebiega w sposób odmienny. Spotykamy się tutaj z 
wyraźnie różną reakcją u obu płci. U chłopców występuje wzrost nienawiści do pająków 
między czwartym a czternastym rokiem życia, lecz jest to wzrost niewielki. U dziewcząt 
stwierdza się ten sam poziom reakcji aż do wieku pokwitania, kiedy to następuje jej 
gwałtowny wzrost, tak że w wieku lat czternastu poziom reakcji jest dwukrotnie wyższy niż u 
chłopców. Wydaje się, że w tym przypadku mamy do czynienia z ważnym czynnikiem 
symbolicznym. W sensie biologicznym jadowite pająki stanowią takie samo 
niebezpieczeństwo dla mężczyzn jak dla kobiet. Wrodzony odruch na te stworzenia może 
istnieć lub nie istnieć u obu płci, lecz nie wyjaśniałby on tak znacznego wzrostu nienawiści do 
pająków u dziewcząt w okresie pokwitania. Jedyny klucz do rozwiązania tej zagadki tkwi w 
fakcie wielokrotnego określania pająka przez płeć żeńską jako obrzydliwego, włochatego 
stwora. Oczywiście, właśnie pokwitanie jest tym stadium, w którym pierwsze kępki 
owłosienia ciała pojawiają się tak u chłopców, jak i dziewcząt. Owłosienie ciała musi 
wydawać się dzieciom cechą czysto męską. Pojawienie się włosów na ciele młodej 
dziewczyny będzie, z tego względu, miało dla niej znaczenie podświadomie bardziej 
niepokojące niż w przypadku chłopca. Długie nogi pająka są bardziej owłosione i bardziej 
rzucają się w oczy niż nogi innych drobnych stworzeń, takich jak muchy, i dlatego pająk 
stanowić może w tej sytuacji idealny symbol. 
To są właśnie te sympatie i odrazy, których doznajemy, kiedy napotykamy lub 
obserwujemy inne gatunki. W połączeniu z naszymi ekonomicznymi, naukowymi i 
estetycznymi zainteresowaniami światem zwierząt tworzą one niepowtarzalny kompleks 
międzygatunkowych stosunków, który zmienia się wraz z wiekiem. Całość podsumować 
możemy stwierdzeniem, że istnieje siedem stadiów naszego reagowania na zwierzęta. 
Pierwsze stadium to faza infantylna, kiedy jesteśmy całkowicie zależni od naszych rodziców. 
Reagujemy wtedy silnie na bardzo duże zwierzęta, dopatrując się w nich symbolu rodziców. 
W drugiej fazie, infantylno-rodzicielskiej, zaczynamy współzawodniczyć z naszymi 
rodzicami i silnie reagujemy na małe zwierzęta, które traktować możemy jako substytuty 
dzieci. W tym właśnie wieku z zamiłowaniem hoduje się drobne zwierzęta. Trzecia faza -
przeddorosła -to stadium, w którym zainteresowania poznawcze, tak naukowe, jak i 
estetyczne, dominują nad symbolicznymi, to czas mikroskopu, łowienia chrząszczy, 
kolekcjonowania motyli i zakładania akwariów. Czwartą jest faza wczesnodorosła. W tym 
okresie najważniejsze zwierzęta to osobniki przeciwnej płci naszego własnego gatunku, inne 
gatunki zaś schodzą na dalszy plan, z wyjątkiem zainteresowań o charakterze czysto 
handlowym lub ekonomicznym. Piąte stadium stanowi faza dorosło-rodzicielska. Tutaj 
symboliczne zwierzęta pojawiają się ponownie w naszym życiu, lecz tym razem jako zabawki 
naszych dzieci. Szósty okres to faza porodzicielska, kiedy tracimy nasze dzieci i ponownie 
możemy się zwrócić do zwierząt jako do substytutu dzieci, ażeby je nimi zastąpić. (W 
przypadku osób bezdzietnych wykorzystywanie zwierząt jako substytutów dzieci może 
oczywiście zacząć się wcześniej). W końcu dochodzimy do siódmego stadium, do fazy 
starczej, która charakteryzuje się zwiększonym zainteresowaniem sprawami ochrony i 
konserwacji zwierząt. W tym momencie zainteresowania skupiają się na gatunkach, którym 
grozi wymarcie, i nie ma wtedy większego znaczenia, czy z innych punktów widzenia są to 
gatunki atrakcyjne 
czy odpychająco brzydkie, pożyteczne czy bezużyteczne, 
jeśli tylko ich i tak nieliczne populacje się zmniejszają. Coraz bardziej rzadkie goryle i 
nosorożce, których tak bardzo nie lubią dzieci, w tym stadium stają się centrum 
zainteresowania, bo trzeba je "ocalić". Zawarte w tym symboliczne porównanie jest 
wystarczająco oczywiste: osobnik starczy sam jest o krok od śmierci, używa więc rzadkich 
zwierząt jako symboli własnego zbliżającego się końca. Jego emocjonalne zainteresowanie 
ratowaniem ich od zagłady odzwierciedla jego pragnienie przedłużenia własnego życia. 
W ostatnich latach zainteresowanie ochroną gatunków zwierzęcych objęło w pewnym 
stopniu także i młodsze grupy wieku, niewątpliwie wskutek rozwoju niezmiernie potężnych 
broni jądrowych. Ich ogromny potencjał niszczący zagraża nam wszystkim, niezależnie od 
wieku, masową zagładą, toteż wszyscy odczuwamy emocjonalną potrzebę zwierząt mogących 
stanowić symbole rzadkości. 
W obserwacji tej nie należy doszukiwać się sugestii, że jest to jedyna przyczyna 
skłaniająca nas do ochrony dzikich zwierząt. Prócz niej istnieje szereg ważkich przyczyn 
natury naukowej i estetycznej dla uzasadnienia pomocy, jaką niesiemy wymierającym 
gatunkom. Jeżeli nadal chcemy się cieszyć bogatą złożonością świata zwierzęcego i korzystać 
z dzikich zwierząt jako z obiektów naukowego i estetycznego poznania, to musimy im podać 
pomocną dłoń. Jeżeli pozwolimy im wyginąć, zubożymy nasze środowisko w sposób zupełnie 
fatalny. Będąc gatunkiem wybitnie poznawczym, nie możemy sobie pozwolić na utratę tak 
cennego źródła materiału badawczego. 
W trakcie dyskusji nad problemami ochrony środowiska wspomina się czasem także i 
o czynnikach ekonomicznych. Podkreśla się, że rozsądna ochrona i kontrolowany odstrzał 
dziko żyjących gatunków mogą wesprzeć niektóre, odczuwające głód białka populacje w 
pewnych regionach świata. N a krótką metę odpowiada to prawdzie, jednak na dłuższy 
dystans obraz rysuje się bardziej ponuro. Jeżeli liczba osobników naszego gatunku będzie 
nadal wzrastać w obecnym zastraszającym tempie, wypadnie prawdopodobnie wybierać 
między nami a nimi. Bez względu na to, jaką wartość będą one przedstawiać dla nas pod 
względem symbolicznym, naukowym lub estetycznym, wymogi ekonomiczne skierują się 
przeciw nim. Naga prawda przedstawia się tak, że jeśli gęstość naszego gatunku osiągnie 
pewien szczyt, nie pozostanie już miejsca dla innych zwierząt. Argument, że stanowią one 
podstawowe źródło pokarmu, nie jest niestety ścisły naukowo. Odżywianie się bezpośrednio 
pokarmem roślinnym jest bardziej wydajne niż zamiana jego na mięso zwierzęce, a następnie 
spożywanie zwierząt. Wraz ze wzrostem zapotrzebowania na przestrzeń życiową wypadnie 
poczynić w końcu jeszcze bardziej drastyczne kroki i zmuszeni będziemy pokarm 
syntetyzować. Jeżeli nie skolonizujemy innych planet na masową skalę, rozładowując w ten 
sposób nacisk, lub nie ograniczymy w jakiś sposób przyrostu naszej populacji, to w niezbyt 
odległej przyszłości będziemy musieli usunąć z Ziemi wszystkie formy życia poza nami. 
Dla kogo brzmi to nieco melodramatycznie, niech rozważy kilka przytoczonych liczb. 
Pod koniec XVII wieku światowa populacja nagich małp liczyła tylko 0,5 miliarda 
osobników. Liczba ta przekroczyła obecnie 5 miliardów i z każdą dobą wzrasta o dalsze 
150000. (Urząd do spraw Emigracji Międzyplanetarnej uznałby tę liczbę za przerażające 
wyzwanie). Za 260 lat, jeśli tempo przyrostu się nie zmieni (co jest mało prawdopodobne), 
powierzchnię Ziemi zatłoczy kłębowisko 400000 milionów nagich małp. Daje to liczbę około 
5000 osobników na każdy kilometr kwadratowy całej powierzchni lądów. Mówiąc inaczej, 
gęstość zaludnienia, jaka występuje obecnie w naszych wielkich miastach, panowałaby w 
każdym kącie globu ziemskiego. Konsekwencje tego dla wszystkich form dzikich zwierząt są 
oczywiste. Efekt, jaki wywarłoby to na nasz gatunek, jest nie mniej przygnębiający. 
Nie zatrzymujmy się jednak przy tym koszmarnym śnie: możliwość jego ziszczenia 
jest odległa. Jak już wielokrotnie podkreślałem w tej książce, pomimo całego naszego 
technicznego postępu jesteśmy wciąż jeszcze w dużej mierze zwykłym zjawiskiem 
biologicznym. Pomimo naszych wspaniałych idei i wyniosłej zarozumiałości pozostaliśmy 
marnymi zwierzakami, podlegającymi wszystkim podstawowym prawom zachowań 
zwierzęcych. N a długo zanim nasze populacje osiągną przewidywany wyżej poziom, 
złamiemy tak wiele praw, które rządzą naszą biologiczną naturą, że utracimy stanowisko 
gatunku dominującego. Wykazujemy skłonność do odczuwania dziwnego spokoju ducha, że 
to nigdy się nie zdarzy, że sytuacja nasza jest specyficzna, że w jakiś sposób pozostajemy 
poza kontrolą biologiczną. Ale to nieprawda. W przeszłości wymarło wiele wspaniałych 
gatunków, a my nie będziemy pod tym względem stanowić wyjątku. Prędzej czy później 
zejdziemy ze sceny, pozostawiając wolne pole komu innemu. Jeżeli ma to nastąpić później 
niż wcześniej, to musimy przyjrzeć się sobie długo a dobrze jako okazom biologicznym i 
zrozumieć wreszcie granice naszych możliwości. Z tego właśnie względu napisałem tę 
książkę i z tego względu, świadomie, znieważałem nas samych, mówiąc o nas jako o nagich 
małpach, a nie używając nazwy, którą zwykliśmy względem siebie stosować. Pomaga to 
zachować właściwe proporcje i zmusza nas do zastanowienia się nad tym, co się dzieje tuż 
pod powierzchnią naszego życia. 
Być może, przy całym moim entuzjazmie, przesadziłem nieco. Mogłem wszak piać 
hymny, mogłem opisać wiele z naszych wspaniałych osiągnięć. Pomijając je, dałem 
niewątpliwie obraz jednostronny. Jesteśmy gatunkiem wyjątkowym i nie chcę temu 
zaprzeczać lub pomniejszać naszego znaczenia. Ale o tym mówiono już tak wiele razy! 
Rzucona moneta zawsze wydaje się padać orłem ku górze. Wydawało mi się więc, że czas 
najwyższy zobaczyć, jak wygląda odwrotna strona medalu. Niestety, ponieważ jesteśmy tacy 
potężni i odnosimy tyle sukcesów w porównaniu z innymi zwierzętami, roztrząsanie spraw 
związanych z naszymi nędznymi początkami wydaje nam się w jakiś sposób uwłaczające. 
Toteż nie oczekuję podziękowań za to, co zrobiłem. Nasze wywyższenie się na szczyty 
hierarchii to historia nowobogackich i dlatego, podobnie jak wszyscy nuworysze, jesteśmy 
przewrażliwieni na punkcie naszego pochodzenia i stale nam grozi niebezpieczeństwo 
zakłamania. 
Niektórzy wyrażają optymizm, że przy naszym wysokim poziomie inteligencji oraz 
silnym pędzie poznawczym na pewno będziemy w stanie obrócić każdą sytuację na własną 
korzyść; że jesteśmy tacy giętcy, iż potrafimy zmienić nasz tryb życia tak, by sprostać 
wszelkim wymogom stawianym przez szybko rosnącą liczebność naszego gatunku; że gdy 
przyjdzie czas, poradzimy sobie z przeludnieniem, ze stresami, z utratą intymności i 
niezależności w działaniu; że przemodelujemy nasze wzory zachowań i że żyć będziemy jak 
gigantyczne mrówki; że uda nam się poddać kontroli odruchy agresywności i poczucie 
terytorium, nasze impulsy seksualne oraz naszą skłonność do płodzenia; że jeśli mamy 
przekształcić się w formy produkowanych w inkubatorach małp, uczynimy to, że nasza 
inteligencja potrafi zdominować wszystkie nasze biologiczne popędy. Twierdzę, że to 
wszystko bzdura. Nasza prymitywna zwierzęca natura nigdy do tego nie dopuści. T o prawda, 
że jesteśmy giętcy. Oczywiście, jesteśmy także w swych zachowaniach oportunistami, ale 
istnieją pewne granice, których nasz oportunizm nie pokona. Podkreślając w tej książce nasze 
biologiczne cechy, próbowałem pokazać naturę tych ograniczeń. Znając je i poddając się im, 
mamy większą szansę przeżycia. Nie oznacza to wcale naiwnego "powrotu do natury". 
Oznacza to po prostu, że powinniśmy odpowiednio przykrawać nasz inteligentny, 
oportunistyczny postęp do podstawowych wymogów naszego behawioru. Musimy jakoś 
ulepszyć nasz gatunek jakościowo, a nie tylko czysto ilościowo. Jeżeli się nam to uda, 
będziemy mogli kontynuować nasz burzliwy i pasjonujący rozwój techniczny, nie zadając 
gwałtu naszemu ewolucyjnemu dziedzictwu. W przeciwnym razie nasze tłumione popędy 
biologiczne będą narastać aż do zerwania tamy, a cała nasza mozolnie budowana egzystencja 
zmieciona zostanie przez wzburzone fale.
