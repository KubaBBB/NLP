Autor: Anne McCaffrey
Tytul: Statek, który śpiewał

(The Ship Who Sang)

Z "NF" 1/92

Urodziła się kaleką i jako taka byłaby skazana na śmierć, 
gdyby nie udało się jej pomyślnie przejść encefalograficznych 
badań, którym poddawano wszystkie nowo narodzone dzieci. Zawsze 
istniała możliwość, że choć kończyny miały powykręcane, uszy 
słabo słyszały, zaś oczy prawie nic nie widziały, to kryjący 
się wewnątrz umysł był bystry i sprawny.
     Zupełnie nieoczekiwanie encefalogram okazał się być w 
całkowitym porządku i tą wiadomością natychmiast podzielono się 
z czekającymi, rozpaczającymi rodzicami. Pozostała im do 
podjęcia tylko jedna, ostateczna decyzja : czy poddać dziecko 
eutanazji, czy też pozwolić, aby stało się zamkniętym w 
sztucznych ścianach "mózgiem", czyli jednostką sterującą 
jakiegoś urządzenia. Pod tą postacią ich dziecko nie 
zaznałoby żadnych niewygód, żyjąc wiele stuleci w metalowym 
pancerzu i oddając Planetom Centralnym nieocenione usługi.  
     Pozwolono jej żyć i nadano imię Helva. Przez trzy 
pierwsze, roślinne miesiące wierzgała swymi kalekimi 
kończynami, doświadczając świata dokładnie w taki sam sposób, 
jak czynią to wszystkie niemowlęta. Nie była sama ; razem z nią 
w specjalnym, państwowym żłobku znajdowało się jeszcze troje 
takich dzieci. Niebawem przeniesiono je wszystkie do Głównej 
Szkoły Laboratoryjnej, gdzie rozpoczął się delikatny proces 
transformacji.
     Jedno z niemowląt zmarło w trakcie osadzania, ale 
pozostałych siedemnaścioro, tworzących "klasę" Helvy, znalazło 
się bezpiecznie w metalowych skorupach. Teraz zamiast kopać 
nóżkami Helva poruszała kółkami, a zamiast wymachiwać rączkami 
wyciągała przed siebie mechaniczne manipulatory. W miarę 
dorastania miano dołączać jej coraz więcej połączeń nerwowych, 
do kontrolowania różnych mechanizmów wchodzących w skład 
statku kosmicznego. Helvie bowiem było przeznaczone zostać 
"mózgiem" zwiadowczego statku, zaś jej obdarzonym zdolnością 
ruchu partnerem miał być mężczyzna albo kobieta, którego lub 
którą sobie sama wybierze. Miała znaleźć się wśród elity 
podobnych sobie istot, bowiem zarówno wyniki wszystkich 
testów na inteligencję, jak i wskaźniki adaptacyjne lokowały 
ją zdecydowanie powyżej przeciętnej. Zakładając, że jej 
rozwój wewnątrz metalowej skorupy będzie dorównywał 
oczekiwaniom i nie pojawią się żadne efekty uboczne, 
związane z prowadzeniem takiej właśnie, a nie innej 
egzystencji, życie Helvy powinno być niezwykłe i bogate, 
znacznie ciekawsze od tego, jakie staje się zazwyczaj 
udziałem "normalnej" ludzkiej istoty.  
     Tymczasem jednak w żadnym z zapisów funkcji mózgowych 
ani testów na inteligencję nie znalazły odbicia pewne fakty, 
o których władze musiały prędzej czy później się dowiedzieć. 
Nie pozostawało im w związku z tym nic innego, jak tylko 
czekać, ufając, że potężne dawki warunkowania 
psychologicznego przyniosą wreszcie konkretne wyniki, 
wznosząc konieczny mur między nią a świadomością niezwykłego 
odizolowania i presją odpowiedzialności. Kierowany ludzkim 
mózgiem statek  n i e  m ó g ł  nagle popaść w szaleństwo 
ani pogrążyć się w depresji, przede wszystkim przez wzgląd 
na moc i możliwości, w jakie Centrala musiała wyposażać 
swoje jednostki. Tego typu statki, rzecz jasna, miały już 
dawno za sobą stadium eksperymentów.  Większość dzieci 
znakomicie znosiła operacje przysadki mózgowej ograniczające 
dalszy wzrost, dzięki czemu można było uniknąć konieczności 
przenoszenia ich do coraz większych skorup, zaś jedynie 
minimalny procent nie przeżywał ostatecznego połączenia z 
przyrządami kontrolnymi.  Wszyscy ludzie-mózgi, bez względu 
na to, jakiej natury były ich dziecięce deformacje, 
przypominali rozmiarami dorosłe karły, ale żaden z nich nie 
zgodziłby się na zamianę nawet z posiadaczem 
najdoskonalszego ciała w całym Wszechświecie.  
     Tak więc przez długie, szczęśliwe lata Helva uwijała się w 
swojej skorupie wśród innych dzieci, bawiąc się w takie gry jak 
"Wspólnicy" i "W Poszukiwaniu Mocy" oraz wchłaniając wiedzę na 
temat technik odrzutowych, trajektorii, systemów komputerowych, 
logiki, higieny psychicznej, podstaw psychologii istot 
pozaziemskich, filologii, historii podboju Kosmosu, prawa, 
zasad ruchu w przestrzeni, sygnalizacji, a także całej masy 
innych rzeczy, o których musiał wiedzieć każdy rozsądny, 
wykształcony obywatel. Niezauważalnie dla samej siebie, ale za 
to ku wielkiemu zadowoleniu nauczycieli, wchłaniała zasady 
swego uwarunkowania równie łatwo jak płyn odżywczy. Kiedyś 
miała za to być wdzięczna monotonnemu głosowi, sączącemu 
jednostajnie docierające aż do podświadomości, słowa.
     W cywilizacji, której część składową stanowiła Helva, nie 
brakowało nadzwyczaj aktywnych, przepełnionych dobrymi chęciami 
organizacji stawiających sobie za cel odkrycie i zdemaskowanie 
wszystkich okrucieństw, jakim gdziekolwiek w świecie poddawano 
czy to ludzi, czy inne żywe istoty. Jedno z takich ugrupowań - 
Towarzystwo Na Rzecz Praw Inteligentnych Mniejszości - 
zainteresowało się losem zamkniętych w skorupach "dzieci". 
Stało się to niemal dokładnie wtedy, gdy Helva ukończyła czternaście 
lat. Widząc, że nie ma innego wyjścia, władze Planet 
Centralnych wzruszyły ramionami i zorganizowały wycieczkę do 
Szkoły Laboratoryjnej, na samym początku prezentując 
zainteresowanym kompletną kartotekę zawierającą dokładne dane 
na temat każdego przypadku, łącznie z fotografiami. Bardzo 
niewielu spośród przybyłych aktywistów zdobyło się na to, żeby 
przejrzeć więcej niż kilka początkowych zdjęć. Większość ich 
dotychczasowych zarzutów przeciwko "skorupom" ustąpiło miejsca 
uldze, że te okropne (dla nich) ciała są litościwie ukryte 
przed ludzkim wzrokiem.
     Klasa miała właśnie lekcję sztuk pięknych, jednego z 
obowiązkowych przedmiotów w bardzo wypełnionym programie. Helva 
uruchomiła jeden ze swych mikromanipulatorów, którego później 
miała używać do dokonywania precyzyjnych napraw swojej tablicy 
kontrolnej. Zadanie, które przed nią stało, było ogromne - 
wykonanie kopii "Ostatniej wieczerzy" - zaś płótno nadzwyczaj 
małe, mianowicie główka niewielkiej śrubki. Dostosowała 
odpowiednio swój wzrok i zabrała się do pracy, wydając przy tym 
nieświadomie dziwny, mruczący odgłos. Zamknięci w skorupach 
ludzie  wykorzystywali co prawda swoje struny głosowe i 
przepony, ale do porozumiewania się używali raczej 
mikrofonów niż ust. Ciepłe, wibrujące mruczenie Helvy miało 
w sobie coś niezwykłego i interesującego, nawet mimo niczym 
nie skrępowanych wędrówek przez wszystkie możliwe skale 
chromatyczne.  
     - Masz bardzo ładny głos - zauważyła jedna ze 
zwiedzających szkołę kobiet.
     Helva "uniosła głowę" i dostrzegła fascynującą panoramę 
regularnych, brudnych kraterów na łuskowatej, różowej 
powierzchni. Jej pomruk zamienił się w zdumiony gulgot, ale 
niemal od razu instynktownie wyregulowała swój "wzrok" i 
znajdujące się w skórze pory wróciły do normalnych 
proporcji.
     - Owszem, przez kilka lat uczono nas tego - odpowiedziała 
spokojnie. - Podczas długotrwałych podróży w przestrzeni 
międzygwiezdnej różne głosowe nieprawidłowości mogą stać się 
nadzwyczaj irytujące i jako takie muszą być koniecznie 
wyeliminowane. Bardzo lubiłam te lekcje.
     Chociaż Helva pierwszy raz w życiu widziała zwyczajnych 
ludzi, przyjęła to bez większych emocji. Gdyby zareagowała 
inaczej, natychmiast zostałoby to zarejestrowane.
     - Chciałam powiedzieć, że mogłabyś ładnie śpiewać,
kochanie ... - wyjaśniła kobieta.
     - Dziękuję pani. Czy chciałaby pani zobaczyć, co robię ? - 
zapytała uprzejmie Helva. Instynktownie unikała rozmowy na 
jakiekolwiek osobiste tematy, niemniej jednak zapamiętała tę 
wypowiedź, by później się nad nią zastanowić.
     - A co robisz ?
     - W tej chwili wykonuję kopię "Ostatniej wieczerzy" na 
główce śrubki.
     - Co ty powiesz ? - zaszczebiotała kobieta.
     Helva przełączyła z powrotem swój "wzrok" na powiększenie 
i przyjrzała się krytycznie swemu dziełu.
     - Oczywiście, niektóre kolory nie dorównują użytym 
przez Mistrza i zdaje się, że coś pokręciłam z perspektywą, 
ale w sumie to chyba nie najgorsza kopia.  
     Kobieta wytrzeszczyła z wysiłkiem oczy.
     - Och, przepraszam ! - Głos Helvy był pełen autentycznej 
skruchy. Gdyby tylko mogła się zarumienić, z pewnością by to 
uczyniła. - Zapomniałam, że wy, ludzie, nie potraficie zmieniać 
skali powiększenia.
     Przysłuchujący się rozmowie pracownik Szkoły uśmiechnął 
się z dumą i rozbawieniem, słysząc w tonie Helvy wyraźne 
współczucie dla upośledzonych w ten sposób.
     - Proszę, to powinno pomóc. - Helva wzięła w jeden ze 
swych manipulatorów szkło powiększające i przytrzymała je nad 
swoim dziełem.
     Wchodzący w skład delegacji mężczyźni i kobiety pochylili 
się nad nim, ze zdumieniem wpatrując się w główkę maleńkiej 
śrubki, na której z niewiarygodną dokładnością odtworzono 
"Ostatnią wieczerzę".
     - Cóż - zauważył jeden z dżentelmenów, zmuszony towarzyszyć 
w inspekcji swojej żonie - dobry Bóg może spokojnie jeść tam, 
gdzie aniołowie boją się nawet postawić stopę.
     - Czy nawiązuje pan do średniowiecznych dyskusji nad tym, 
ilu aniołów może się pomieścić na łebku szpilki ? - zapytała 
uprzejmie Helva.
     - Tak, właśnie o tym myślałem.
     - Problem ten można łatwo rozwiązać, jeśli zastąpi się 
anioły atomami i będzie się znało skład tworzącego szpilkę 
metalu.
     - A ty z pewnością mogłabyś to wtedy obliczyć ?
     - Oczywiście.
     - Młoda damo, czy pamiętano również o tym, żeby 
zaprogramować ci poczucie humoru ?
     - W każdym razie posiadamy umiejętność wyważania 
proporcji, a to sprowadza się mniej więcej do tego samego, 
proszę pana.
     Dżentelmen zarechotał z zadowoleniem i uznał, że jednak 
warto było się tutaj pofatygować.
     Jeżeli nawet komitet spędził potem kilka miesięcy na 
analizowaniu tego, czego dowiedział się w Szkole, to Helva 
również miała teraz do rozgryzienia pewien problem.
     "Śpiew" jako termin, który można było zastosować wobec jej 
osoby, wymagał dokładnych badań. Rzecz jasna, miała za sobą kurs 
muzyki, w którego trakcie poznała zarówno bardziej 
popularne, klasyczne dzieła takie jak "Tristan i Izolda", 
"Kandyd", "Oklahoma" i "Wesele Figara", jak również piosenkarzy 
wieku atomowego - Birgit Nilsson, Boba Dylana i Geraldine Todd, 
a także zadziwiające rytmiczne progresje Wenusjan, wizualne 
współbrzmienia Kapellan, koncerty Altairian i jękliwe 
zawodzenia Reticulan. "Śpiew" dla każdej z zamkniętych w 
skorupie osób wiązał się z istotnymi problemami natury 
technicznej. Uczono je, aby przed dokonaniem 
jakiejkolwiek prognozy najpierw dokładnie rozważyć wszelkie 
aspekty badanego zagadnienia. Dzięki starannemu wyważeniu 
proporcji między praktycznym zmysłem a optymizmem kierujący 
statkami ludzie-skorupy mogli ratować siebie i swoje załogi 
nawet z najbardziej beznadziejnych sytuacji. Dlatego właśnie 
dla Helvy nawet najpoważniejsza niedogodność, a 
mianowicie ta, że nie może otworzyć ust, by zaśpiewać, nie 
stanowiła wcale przeszkody nie do pokonania. Postanowiła 
opracować metodę, która pozwoli jej obejść to utrudnienie i 
pokonać własne ograniczenia, dzięki czemu będzie mogła 
śpiewać.
     Zaczęła od prześledzenia sposobów, przy użyciu których na 
przestrzeni stuleci ludzie wydawali dźwięki i wydobywali je z 
instrumentów. Jej własne, przeznaczone do tego celu narządy 
były bardziej natury instrumentalnej niż wokalnej. 
Najtrudniejsze wydawało jej się kontrolowanie oddechu i 
artykulacja w jamie ustnej dźwięków samogłoskowych. Jeśli 
chodzi o ścisłość, to ludzie-skorupy nie oddychali w pełnym 
sensie tego słowa. Tlen i inne potrzebne gazy nie trafiały z 
atmosfery do ich organizmów za pośrednictwem płuc, lecz dzięki 
urządzeniom zainstalowanym w skorupach. Po trwających jakiś 
czas eksperymentach Helva odkryła, że jest w stanie uzyskać 
dźwięk o określonej wysokości dzięki odpowiedniemu ustawieniu 
swojej części przeponowej, zaś rozluźniając mięśnie gardła i 
wydłużając jamę ustną może w taki sposób artykułować 
samogłoski, by te były należycie rejestrowane przez laryngofon. 
Porównanie osiągniętych w ten sposób rezultatów z nagraniami 
współczenych piosenkarzy nie wypadło nawet najgorzej, choć 
wykonywane przez nią utwory cechowała jakaś nieuchwytna 
odmienność. Nie były wcale gorsze, po prostu inne. Dla 
kogoś obdarzonego absolutną pamięcią opanowanie całego 
repertuaru, jaki znajdował się w bibiotece Szkoły, nie stanowiło 
żadnego problemu. Niebawem przekonała się, że potrafi wykonać 
dokładnie każdy utwór, jaki jej się spodoba - nie przyszło jej 
na myśl, że kobieta śpiewająca basem, barytonem, tenorem, 
mezzosopranem, sopranem i sopranem koloraturowym stanowi dosyć 
niezwykłe zjawisko. Dla niej była to jedynie kwestia 
odpowiedniego ustawienia przepony i takiej emisji, jakiej 
wymagał dany rodzaj muzyki.
     Jeżeli władze nawet wiedziały o jej niezwykłych 
zainteresowaniach, to nie dawały tego po sobie poznać. Ludzie-
skorupy byli wręcz zachęcani do posiadania jakiegoś hobby, pod 
warunkiem oczywiście, że nie zmniejszało to ich sprawności w 
realizowaniu zadań technicznych.
     W szesnaste urodziny Helva ukończyła szkołę 
i została zainstalowana na statku XH-834. Jej własna, 
tytanowa skorupa znalazła się wewnątrz jeszcze potężniejszej i 
bardziej wytrzymałej, na głównym pomoście statku zwiadowczego. 
Dokonano połączeń receptorów nerwowych, słuchowych, optycznych 
i sensorycznych, opieczętowano je, następnie to samo uczyniono 
z kończynami, w zależności od potrzeby skracając je lub 
wydłużając, a wreszcie zakończono operację włączając do sieci 
połączeń delikatne i skomplikowane nad wszelkie wyobrażenie 
końcówki nerwów mózgowych. Przez cały ten czas Helva znajdowała 
się pod narkozą, nieświadoma tego, co się z nią dzieje. Kiedy 
się obudziła, była już statkiem. Jej mózg zawierał wszystkie 
potrzebne informacje, od danych nawigacyjnych począwszy, na 
ilości ładunku, jaki był niezbędny do odbycia podróży, 
skończywszy. Mogła znaleźć dla siebie i dla swego partnera 
wyjście z każdej sytuacji, której opis zawierały przebogate 
archiwa Planet Centralnych i którą były w stanie wymyślić 
najbardziej płodne umysły.
     Pierwszy prawdziwy lot (bowiem loty symulowane wykonywała 
od chwili, gdy ukończyła osiem lat) wykazał ponad wszelką 
wątpliwość, że Helva w zupełności opanowała wszelkie tajniki 
swojej profesji. Była już gotowa na spotkanie z wielką przygodą 
i partnerem, który miał jej w tym towarzyszyć.
     Tego dnia, kiedy Helva zameldowała się na służbę, w bazie 
znajdowało się siedmiu wykwalifikowanych zwiadowców. Było co 
najmniej kilka zadań, które wymagały natychmiastowej 
interwencji, ale Helvą już od dłuższego czasu interesowali się 
szefowie kilku wydziałów Centrali, z których każdy postawił 
sobie za punkt honoru pozyskanie jej właśnie dla  s w o j e j  
sekcji. Nikt nie pomyślał o tym, żeby ją przedstawić  
potencjalnym partnerom. Statki zawsze same decydowały o wyborze. 
Gdyby w bazie znajdowała się wówczas jakaś inna "mózgowa" 
jednostka, z pewnością podpowiedziałaby Helvie, co należy 
uczynić. Przypadek zrządził jednak inaczej. Podczas gdy w Centrali 
trwały zawzięte kłótnie, Robert Tanner wymknął się z baraku dla 
pilotów i podszedł do smukłego, metalowego kadłuba Helvy.
     - Halo, jest tam kto? - zapytał.
     - Oczywiście - odpowiedziała Helva włączając zewnętrzne 
receptory. - Czy ty jesteś moim partnerem ? - spytała z 
nadzieją, rozpoznawszy mundur zwiadowcy.
     - Mogę nim być, jeśli tylko o to poprosisz - odparł 
przepełnionym tęsknotą tonem.
     - Nikt do mnie nie przyszedł. Pomyślałam, że może nie ma 
akurat wolnych partnerów, a nie dostałam od Centrali żadnych 
wskazówek.
     Nawet ona musiała przyznać, że brzmi to tak, jakby 
się skarżyła, ale prawda przedstawiała się w ten sposób, że 
była bardzo samotna, stojąc tak na pogrążonym w ciemności 
lądowisku. Do tej pory zawsze miała towarzystwo innych ludzi-
skorup, zaś ostatnio techników. Nagłe osamotnienie straciło 
szybko urok nowości, stając się trudnym do zniesienia 
ciężarem.  
     - Brak wskazówek od Centrali to żaden powód do 
zmartwienia, a tak się przypadkiem składa, ślicznotko, że tam w 
baraku jest jeszcze ośmiu facetów, którzy aż gryzą palce z 
niecierpliwości czekając, kiedy wreszcie zaprosisz ich na swój 
pokład.
     Mówiąc to Tanner był już w środku i rozglądał się z 
uznaniem po głównej kabinie, dotykając badawczo tablicy 
przyrządów, przeciążeniowego fotela pilota i wtykając głowę po 
kolei do wszystkich innych pomieszczeń statku.
     - Gdybyś chciała za jednym zamachem przytrzeć nosa 
Centrali, a nam wszystkim sprawić prawdziwą frajdę, to możesz 
połączyć się z barakiem i ogłosić, że urządzasz mały wieczorek 
zapoznawczy. Co ty na to ?
     Helva zachichotała w duchu. Ten człowiek różnił się 
całkowicie zarówno od tych nielicznych, którzy ją do tej 
pory odwiedzali, jak i od wszystkich techników ze Szkoły. 
Zachowywał się swobodnie i z ogromną pewnością siebie, zaś 
propozycja zorganizowania spotkania, podczas którego mogłaby 
wybrać sobie partnera wydała jej się wręcz znakomita. Co 
najważniejsze, w żaden sposób nie kłóciła się z jej 
rozumieniem przepisów.  
     - Kontrola, tu XH-834. Proszę połączyć mnie z barakiem 
pilotów.
     - Na wizji ?
     - Tak.
     Ekran wypełnił obraz ośmiu mężczyzn znudzonych 
czekaniem.
     - Mówi XH-834. Czy mogę prosić, żeby wszyscy pozostający 
bez przydziału zwiadowcy przyszli do mnie na pokład ?
     Osiem postaci nagle ożyło, rzucając się w kierunku 
walających się w bezładzie części ubrania, wysupłując się z 
ręczników i prześcieradeł i wyłączając rozmaite grające 
urządzenia.
     Helva przerwała połączenie, zaś Tanner zarechotał wesoło i 
rozsiadł się wygodnie, oczekując na przybycie pozostałych.
     Helva odczuwała niemal nieznane takim jak ona
podniecenie oczekiwania. Żadna aktorka przed premierą nie była 
tak stremowana, wystraszona i oszołomiona, ale od aktorki 
różniło ją także i to, że nie mogła ulżyć nerwom wpadając w 
histerię. Mogła natomiast sprawdzić swoje zapasy jedzenia i 
napojów, co uczyniła, przyrządzając następnie dla Tannera 
poczęstunek z nietkniętego do tej pory składu żywności.  
     Zwiadowców popularnie nazywano "muskułami", w odróżnieniu 
od "mózgów", którymi były, rzecz jasna, ich statki. Podobnie 
jak one musieli przejść niezwykle trudne szkolenie, zaś do 
Ośrodka Kursów Zwiadowczych Planet Centralnych przyjmowano 
zaledwie 1 procent najlepszych młodych uczonych z każdej planety. W 
związku z tym każdy z ośmiu młodych mężczyzn, którzy biegnąc na 
wyścigi po trapie wpadli do gościnnie otwartej śluzy, był 
nadzwyczaj przystojny, inteligentny, obdarzony znakomitą 
koordynacją ruchową, doskonale wytrenowany i każdy też ostrzył 
sobie zęby na lekko zakrapiany alkoholem wieczór, mając 
nadzieję, że po jego zakończeniu to on właśnie zostanie na 
pokładzie statku.
     Ta skomasowana ludzka inwazja zupełnie oszołomiła 
Helvę, która pozwoliła sobie na luksus rozkoszowania się 
przez chwilę tym uczuciem.  
     Potem zaczęła przyglądać się młodym ludziom. Oportunizm 
Tannera bawił ją, ale jej specjalnie nie pociągał. Jasnowłosy 
Nordsen wydawał się zbyt nieskomplikowany. Bruneta Alatpaya 
cechował upór, dla którego nie potrafiła znaleźć 
zrozumienia. Zgorzkniałość Mir-Ahnina świadczyła o panującym w 
jego duszy mroku, którego nie miała ochoty rozjaśniać, chociaż 
najbardziej ze wszystkich starał się zwrócić na siebie jej 
uwagę.  Zaiste, były to niezwykłe zaloty, choć miało to być 
dla niej zaledwie pierwsze z wielu małżeństw - 
"muskuły" odchodziły po siedemdziesięciu pięciu latach służby
lub nawet, jeżeli mieli pecha, jeszcze wcześniej, natomiast 
"mózgi", nie posiadające starzejących się ciał, były 
praktycznie niezniszczalne. Teoretycznie, kiedy człowiek-
skorupa spłacił już swoją służbą kolosalny dług, zaciągnięty na 
opiekę w dzieciństwie, operacje i kształcenie, mógł odejść, 
dokądkolwiek chciał, w praktyce jednak wszyscy pozostawali w 
szeregach Służby dopóty, dopóki nie zdecydowali się na 
samounicestwienie lub zginęli podczas wykonywania zadania. 
Helva miała kiedyś okazję rozmawiać ze statkiem liczącym sobie 
322 lata, ale była tak onieśmielona, że nie odważyła się zadać 
żadnego osobistego pytania.
     Nie zdążyła jeszcze podjąć żadnej decyzji, kiedy Tanner 
zaczął śpiewać żartobliwą piosenkę opowiadającą o pechowych 
przypadkach zuchwałego, tępego, potwornie niezdarnego Billy'ego 
Muskuła. Niebawem przyłączyli się do niego inni, co zaowocowało 
tak potworną kakofonią, że zaczął rozpaczliwie machać rękami, 
nakazując wszystkim ciszę.
     - Potrzebujemy donośnego, prowadzącego tenora. Jennan, czy 
oprócz tego, że chowasz w rękawie asy, potrafiłbyś coś 
zaśpiewać ?
     - Owszem, same krzyżyki - odparł pogodnie zagadnięty.
     - Jeżeli rzeczywiście nie obejdziemy się bez tenora, to ja 
mogę spróbować - zaofiarowała się Helva.
     - Ależ, moja dobra  k o b i e t o  ! ... - zaprotestował 
Tanner.
     - Dobra, zaśpiewaj "a" - roześmiał się Jennan.
     Rozległ się bogaty, czysty, wysoki dźwięk ; zdumioną 
ciszę, która zaraz potem zapadła, przerwał dopiero Jennan.
     - Za takie "a" Caruso oddałby całą resztę swojej skali.
     Odkrycie jej pełnych możliwości nie zajęło im zbyt dużo 
czasu.
     - Tannerowi chodziło tylko o dobrego tenora - zauważył 
któryś żartobliwie - a nasze kochane maleństwo dostarczyło od 
razu całą operę. Chłopaki, ten który zostanie na tym statku, 
daleko zawędruje!
     - Nawet do Głowy Konia? - zapytał Nordsen cytując 
krążące w Centrali powiedzenie.
     - Tam i z powrotem, cały czas przy wtórze cudownej muzyki 
- zachichotała Helva.
     - Zawsze razem - dodał Jennan. - Biorąc pod uwagę mój głos 
będzie lepiej, jeśli to ty zajmiesz się muzyką, a ja ograniczę 
się do słuchania.
     - Zawsze wydawało mi się, że to  j a  mam być tym, kto 
powinien słuchać - odparła Helva.
     Jennan złożył pełen godności ukłon, kierując go w stronę 
centralnej tablicy kontrolnej, a więc tam, gdzie Helva naprawdę 
b y ł a.  W tym momencie i właśnie z tego powodu podjęła 
decyzję. Jennan, jako jedyny ze wszystkich, adresował swoje 
wypowiedzi bezpośrednio  d o  n i e j,  choć zdawał sobie 
oczywiście sprawę z tego, że ona widzi go niezależnie od tego, 
gdzie akurat się znalazł i że jej ciało jest ukryte za 
masywnymi, metalowymi ścianami. Przez cały okres ich 
partnerstwa Jennan nigdy nie zaniedbał tego, żeby mówiąc do 
niej zwrócić jednocześnie głowę w jej kierunku. Rewanżując się 
za to Helva od tej pory zawsze zwracała się do niego za 
pośrednictwem centralnego mikrofonu, choć nie zawsze była to 
najbardziej efektywna metoda.
     Nie zdawała sobie sprawy, że tego wieczoru zakochała się w 
nim. Ponieważ nigdy wcześniej nie miała do czynienia 
z miłością i oddaniem, a tylko z ich uboższymi kuzynami, 
szacunkiem i podziwem, nie potrafiła rozpoznać swojej reakcji 
na ciepło, jakim emanowała jego osobowość, i uwagę, jaką jej 
poświęcał. Będąc zamknięta w skorupie uważała, że nie dotyczą 
jej uczucia związane w znacznym stopniu z fizycznym pożądaniem.
     - Cóż, miło było cię poznać, Helva - powiedział 
niespodziewanie Tanner przerywając im dyskusję na temat 
barokowych cech "Pójdźcie, wszystkie dzieci sztuki". - Do 
zobaczenia w przestrzeni, szczęściarzu. Dzięki za przyjęcie, 
Helvo.
     - Chyba nie musicie już iść ? - zapytała uświadamiając 
sobie po chwili, że od jakiegoś czasu ona i Jennan 
przestali zwracać uwagę na obecność innych.
     - Najlepszy zwyciężył - uśmiechnął się krzywo Tanner. - 
Chyba powinienem zdobyć skądś kasetę z jakimiś miłosnymi 
kupletami. Mogą się przydać, jeśli następny statek będzie 
podobny do ciebie.
     Helva i Jennan, obydwoje nieco zmieszani, przyglądali się, 
jak pozostali wychodzą.
     - Czy ten Tanner sobie za dużo nie wyobraża ? - zapytał 
Jennan.
     Helva przyglądała mu się, kiedy stał niezgrabnie przy 
pulpicie sterowniczym, zwrócony twarzą w kierunku skrywającej 
ją skorupy. Ręce miał skrzyżowane na piersi, a szklanka, którą 
trzymał, była już od jakiegoś czasu pusta. Był przystojny, jak 
zresztą wszyscy, lecz w jego czujnych oczach migotał płomyk 
nieroztropności, na ustach łatwo pojawiał się uśmiech, zaś głos 
(czyli to, co ją najbardziej pociągało) był dźwięczny, głęboki 
i pozbawiony jakichkolwiek nieprzyjemnych naleciałości lub 
akcentu.
     - W każdym razie jeszcze to sobie dobrze przemyśl, Helvo. 
Daj mi rano znać, jeśli uznasz, że jesteś już zdecydowana.
     Uczyniła to podczas śniadania, skonsultowawszy uprzednio 
swój wybór z Centralą. Jennan przeniósł się na pokład, gdzie 
wspólnie przyjęli odwiedziny ostatniej, zatwierdzającej 
komisji, która wprowadziła do pamięci Helvy dane o jego 
osobowości i wykształceniu, a następnie podała koordynaty 
ich pierwszej misji. Od tej chwili XH-834 oficjalnie stał się 
JH-834.

Pierwsze zadanie okazało się mało pasjonującym, ale 
potrzebnym lotem awaryjnym (ostatecznie ze zmagań o Helvę 
wyszła zwycięsko Sekcja Medyczna), mającym na celu dostarczenie 
szczepionki do odległego układu planetarnego, zaatakowanego 
przez wirusową chorobę nasion. Ich rola polegała wyłącznie na 
tym, żeby dostać się tam najszybciej, jak tylko było to 
możliwe.
     Po początkowym, emocjonującym okresie maksymalnego 
przyśpieszania Helva zdała sobie sprawę, że podczas tej nudnej 
misji będzie miała znacznie mniej do roboty niż jej załoga. 
Mimo to znaleźli dość czasu, by dokładnie się poznać. 
Rzecz jasna Jennan wiedział doskonale, że Helva 
jest w pełni przygotowana do swojej roli statku-partnera, ona 
zaś posiadała dokładne informacje o tym, czego może od niego 
oczekiwać. Były to jednak tylko fakty, natomiast Helva 
oczekiwała z utęsknieniem na chwilę, kiedy będzie mogła poznać 
ludzką stronę swego partnera, której nie można było zredukować 
do serii symboli, podobnie jak nie sposób było przedstawić w 
książce przepisu na dopasowanie się dwóch osobowości. Tego 
należało się po prostu nauczyć.
     - Mój ojciec też był zwiadowcą - powiedział Jennan 
trzeciego dnia podróży. - A może masz to w swoim programie ?
     - Oczywiście.
     - W takim razie to nie fair. Ty znasz historię całej 
mojej rodziny, a ja nic nie wiem o twojej!
     - Ja też nic o niej nie wiem - odparła Helva. - Dopiero 
teraz przyszło mi na myśl, że przecież ja również musiałam mieć 
rodzinę. Pewnie wszystkie dane są schowane gdzieś głęboko w 
archiwach Centrali.
     - Uwarunkowania ludzi-skorup! - skrzywił się z niesmakiem 
Jennan.
     Helva roześmiała się.
     - Owszem. Mam nawet zaprogramowany brak zainteresowania 
tymi sprawami. Lepiej, żebyś i ty się tego nauczył.
     Jennan poprosił o drinka i rozparł się w 
przeciążeniowym fotelu, opierając stopy na amortyzatorach i 
kołysząc się z boku na bok.
     - Helva ... To wymyślone imię.
     - Kojarzy się ze Skandynawią.
     - Ale ty nie jesteś blondynką - stwierdził stanowczo.
     - Cóż, zdarzają się też ciemnowłose Szwedki.
     - Podobnie jak blondynki wśród Turczynek, tyle tylko, że 
akurat w tym haremie jest zaledwie jedna.
     - Rzeczywiście, twoja kobieta ma na sobie czarczaf, ale są 
przecież jeszcze domy uciech ... - Helva ze zdumieniem 
uświadomiła sobie, że jeszcze chwila, a zawiedzie ją jej 
starannie wytrenowany głos.
     - Wiesz... - przerwał jej pogrążony głęboko we własnych 
myślach Jennan - mój ojciec dał mi dość jasno do zrozumienia, 
że był znacznie mocniej związany ze swoim statkiem, Silvią niż 
z moją matką. Pamiętam, że zawsze myślałem o Silvii jako o 
mojej prababce. Miała niski numer, więc w rzeczywistości 
musiała być pewnie moją pra-pra-prababką. Potrafiłem rozmawiać 
z nią całymi godzinami.
     - A jaki to był numer ? - zapytała Helva, bezwiednie 
zazdrosna o wszystko i wszystkich, z którymi dzielił swój czas.
     - 422. Zdaje się, że teraz nazywa się TS. Kiedyś nawet 
spotkałem Toma Burgessa.
     Ojciec Jennana umarł na panującą na pewnej planecie 
chorobę, bowiem jego statek zużył cały zapas szczepionki 
ratując żyjących tam ludzi.
     - Tom twierdzi, że od tamtej pory Silvia stała się 
szorstka i zgryźliwa. Zrób to samo, a będę cię straszył po nocy 
- ostrzegł ją Jennan.
     Helva roześmiała się. Zaskoczył ją, podchodząc do 
centralnej tablicy i dotykając metalowej powierzchni swymi 
delikatnymi palcami.
     - Jestem bardzo ciekaw, jak wyglądasz - powiedział cicho.
     Helva została wcześniej poinformowana o charakterystycznej 
dla zwiadowców, naturalnej ciekawości. Ona sama jednak nic o 
sobie nie wiedziała, więc żaden z nich nie miał na to 
najmniejszych szans.
     - Wybierz sobie dowolne kształty, wymiary i kolor, a ja 
będę ci posłuszna - zażartowała zgodnie z przewidzianym na taką 
okazję scenariuszem postępowania.
     - Żelazna Dziewko, najbardziej gustuję w blondynkach z 
długimi warkoczami - powiedział Jennan udając, że sam ma włosy 
jak Lady Godiva. - Ponieważ jesteś spowita w tytanową szatę, 
będę cię zwał Brunhildą, najdroższa. - I złożył ceremonialny 
ukłon.
     Helva zachichotała i rozpoczęła stosowną do sytuacji arię, 
kiedy zgłosiła się Spica - planeta, ku której zmierzali.
     - Co to za ryki, do cholery ? Kim jesteście ? Jeśli nie z 
Sekcji Medycznej, to zmykajcie stąd. Mamy epidemię i nikogo nie 
przyjmujemy.
     - To tylko śpiewał mój statek. Tu JH-834 z Planet 
Centralnych, mamy dla was szczepionkę. Podajcie nam koordynaty 
do lądowania.
     -  S t a t e k,  który śpiewa ?
     - I to najlepiej w całym poznanym Kosmosie. Jakieś 
specjalne życzenia ?
     JH-834 dostarczył szczepionkę, ale już bez żadnych arii, po 
czym natychmiast otrzymał polecenie udania się na Leviticus IV. 
Kiedy tam dotarli okazało się, że wyprzedziła ich plotka i 
Jennan był zmuszony bronić dziewiczego honoru swojego statku.
     - Chyba przestanę śpiewać - bąknęła ze skruchą Helva, 
po raz trzeci w ciągu tygodnia opatrując jego podbite oko.
     - W żadnym wypadku - zaprotestował Jennan przez zaciśnięte 
zęby. - Nawet jeśli miałbym się bić ze wszystkimi stąd aż do 
Głowy Konia, to będziemy statkiem, który śpiewa.
     Od chwili, gdy "statek, który śpiewa" rozprawił się w 
Małym Obłoku Magellana z niewielkim, ale groźnym gangiem 
przemytników narkotyków, tytuł ten stał się ponad wszelką 
wątpliwość oznaką szacunku. W doskonale poinformowanej
Centrali zaczęto zwracać na JH-834 szczególną uwagę. 
Pierwszorzędny zespół stawał się coraz bardziej zgrany.
     Po tym wydarzeniu również oni zaczęli się za taki 
uważać.
     - Ze wszystkich obrzydliwych rzeczy w całym Wszechświecie 
najbardziej nienawidzę uzależnienia od narkotyków - 
stwierdził Jennan, kiedy znajdowali się już w drodze do 
bazy. - Ludzie i bez tego wystarczająco szybko trafiają do 
piekła.  
     - Czy właśnie dlatego wstąpiłeś do Służby ? Żeby zagrodzić 
im drogę ?
     - Jestem pewien, że znasz moją odpowiedź na to pytanie.
     - Owszem, okraszoną całą masą kwiecistych ozdobników. 
"Skłoniła mnie do tego duma z rodzinnej tradycji, bowiem już od 
czterech pokoleń jesteśmy czynnie związani ze Służbą", jeśli 
wolno mi zacytować twoje własne słowa.
     Jennan jęknął głośno.
     - Byłem  b a r d z o  młody, kiedy to pisałem, a już na 
pewno nie wiedziałem wtedy, co to jest Końcowe Szkolenie. 
A kiedy już wiedziałem, moja duma nie pozwoliła mi się 
poddać ... Jak ci wspominałem, często odwiedzałem ojca na 
pokładzie Silvii i wydaje mi się, że mogła mnie mieć na oku 
jako ewentualnego następcę, a to dlatego, że od dzieciństwa 
wchłaniałem ogromne dawki prozwiadowczej propagandy. Nie na 
darmo, bo od chwili, kiedy ukończyłem siedem lat, nie potrafiłem 
sobie wyobrazić, że mógłbym być kimś innym. - Wzruszył 
ramionami, jakby potępiając dziecięcą determinację, która mogła 
przynieść owoce dopiero po ciężkiej pracy w późniejszym 
wieku.
     - Ach, tak ? Zwiadowca Sahir Silan na JS-422 pędzący 
nieustraszenie w głąb Głowy Konia ?
     Jennan postanowił zignorować jej sarkazm.
     - Z  t o b ą  mogłoby się to udać. Ale nie, mimo zachęt ze 
strony Silvii nawet w najdzikszych fantazjach nie myślałem aż o 
takiej sławie. Takie mrzonki wolę pozostawić twojemu 
wygimnastykowanemu umysłowi. Liczyłem na znacznie 
skromniejszy wkład w historię kosmosu.
     - Skromność ?
     - Raczej realizm. Wszystkie posterunki są jednakowo ważne
i tak dalej. - Dramatycznym gestem położył sobie dłoń na sercu.
     - Łowca sławy ! - powiedziała drwiącym tonem Helva.
     - W twoich ustach to brzmi co najmniej dziwnie, mój 
rozfantazjowany przyjacielu. Przynajmniej nie jestem zachłanny. 
Taki bohater jak mój ojciec na Parsaei może być tylko jeden, 
ale i ja chciałbym w jakiś sposób zapisać się w pamięci 
potomnych. Tak jak wszyscy zresztą. Inaczej po co cokolwiek 
robić i umierać ?
     - Jeżeli wolno mi sprostować kilka dość istotnych faktów, 
to twój ojciec zmarł w drodze powrotnej z Parsaei, więc nie 
zdążył się dowiedzieć o tym, że został bohaterem.
Powstrzymał groźną epidemię, dzięki czemu nie doszło do 
ewakuacji tamtejszej kolonii, co w późniejszym czasie pozwoliło
odkryć wspaniałe, lecznicze właściwości planety. O tym 
wszystkim nie miał najmniejszego pojęcia.
     - Ale  j a  mam - odparł cicho Jennan.
     Helva natychmiast pożałowała swoich ostrych słów. 
Wiedziała doskonale, jak mocno Jennan był związany ze swoim 
ojcem. W informacji, jaką dostarczono jej na jego temat 
znajdowało się stwierdzenie, że usiłował nadać sens śmierci 
ojca łącząc ją z nieoczekiwanym i pozytywnym zakończeniem 
Sprawy Parsaei.
     - Fakty to nie ludzie, Helvo. Mój ojciec był człowiekiem i 
ja również nim jestem. Ty zresztą też. Sprawdź, że wśród tych 
wszystkich podłączonych do ciebie drutów znajduje się, co 
prawda nie do końca rozwinięte, ale mimo to prawdziwe, ludzkie 
serce !
     - Przepraszam cię, Jennan.
     Zawahał się przez chwilę, po czym uniósł na znak zgody 
obie dłonie i poklepał ją z uczuciem po pancerzu.
     - Jeśli kiedyś dadzą nam wreszcie trochę czasu, spróbujemy 
skoczyć do Głowy Konia, co?
     Jak to się często zdarzało, nie minęła nawet godzina, 
kiedy otrzymali polecenie zmiany kursu, jednak nie w kierunku Głowy 
Konia, lecz do niedawna skolonizowanego układu o dwóch nadających 
się do zamieszkania planetach, jednej tropikalnej, a drugiej 
lodowcowej. Słońce, któremu nadano nazwę Ravel, nagle weszło w 
niestabilną fazę. Analiza widma wykazywała obecność linii 
absorpcyjnych przesuniętych wyraźnie w kierunku fioletu, co 
świadczyło o raptownym rozszerzaniu się zewnętrznej powłoki. 
Wzrost temperatury gwiazdy spowodował już konieczność ewakuacji 
bliższej planety, Daphnis, ale wszystko wskazywało na to, że 
wybuchające słońce pochłonie także Chloe. Wszystkie znajdujące 
się w tym rejonie przestrzeni statki miały natychmiast zgłosić 
się do Sztabu Awaryjnego na Chloe w celu wzięcia udziału w 
ewakuacji pozostałych kolonistów.
     Uczynił tak również JH-834 i został skierowany w odległe 
rejony planety, by zabrać stamtąd rozproszonych na znacznym 
obszarze osadników, którzy zdawali się nie doceniać powagi 
sytuacji. Istotnie, Chloe od początku swego istnienia po raz 
pierwszy cieszyła się temperaturami powyżej zera, a ponieważ 
wielu kolonistów było religijnymi fanatykami, którzy osiedlili 
się na surowej planecie po to, żeby móc przez resztę życia 
oddać się pobożnym rozważaniom, nagłe ocieplenie klimatu byli 
skłonni przypisywać zupełnie innym powodom niż wybuch gwiazdy.
     Jennan musiał poświęcić tak dużo czasu na obalanie 
demagogicznych argumentów, że kiedy wreszcie wyruszyli w drogę 
do czwartego i zarazem ostatniego osiedla, mieli już bardzo 
poważne opóźnienie.
     Helva przeleciała nad pasmem wysokich, poszarpanych 
szczytów, chroniących jeszcze niedawno dolinę przed szalejącymi 
zamieciami, a teraz przed coraz bardziej dającym się we znaki 
upałem. W chwili, gdy wylądowała, otoczone postrzępioną koroną 
fioletowe słońce zaczęło rozjaśniać swoim blaskiem pogrążoną 
dotąd w mroku dolinę.
     - Niech łapią szczoteczki do zębów i wskakują na pokład - 
poradziła Helva. - Sztab każe nam się pośpieszyć.
     - Same kobiety - zauważył ze zdumieniem Jennan wychodząc 
na spotkanie oczekujących na niego osadników. - Chyba, że tutaj 
nawet mężczyźni noszą futrzane spódnice.
     - Więc je oczaruj, ale ogranicz się do niezbędnego 
minimum. I włącz interkom.
     Jennan rozpoczął z uśmiechem swoją przemowę, ale zarówno 
powód jego przybycia, jak i autentyczność pełnomocnictw 
nie wydały się przekonywające. Jęknął w duchu, gdy 
sprawująca zwierzchność nad małą społecznością matrona 
powtórzyła znane mu już z innych miejsc argumenty.
     - Wielebna matko, chwilowo nastąpiło przeładowanie układu 
dystrybucji modlitw, a co do słońca, to ono lada chwila rozleci 
się z wielkim "bum". Mam was zabrać do portu kosmicznego w 
Rosary ...
     - Do tej Sodomy? - zatrzęsła się z oburzeniem pełna 
godności niewiasta. - Dziękujemy za ostrzeżenie, ale nie mamy 
zamiaru porzucić naszego klasztoru i przenieść się do tego
występnego miasta. Teraz musimy powrócić do naszych porannych 
medytacji, które zostały przerwane ...
     - Zostaną przerwane na znacznie dłużej, kiedy słońce 
zacznie was przypiekać. Musicie ze mną odlecieć - stwierdził 
kategorycznie Jennan.
     Helva postanowiła włączyć się do rozmowy mając nadzieję, 
że może kobiecy głos okaże się bardziej przekonywający od 
męskiego uroku Jennana.
     - Madame ...
     - Kto to? - wykrzyknęła z przestrachem zakonnica, 
rozglądając się w poszukiwaniu źródła bezcielesnego głosu.
     - Ja, statek. Nazywam się Helva. Gwarantuję wam, że 
możecie bezpiecznie wejść na mój pokład i że nic wam się nie 
stanie, mimo bliskości mężczyzny. Będę was strzegła i odwiozę 
was bezpiecznie do przygotowanego dla was miejsca.
     Matrona zajrzała ostrożnie do otwartej śluzy.
     - Wierzę, że pańskie pełnomocnictwa są prawdziwe, młody 
człowieku, bo tylko Planety Centralne mają prawo używać takich 
statków. Mimo to nadal twierdzę, że nie grozi nam żadne 
niebezpieczeństwo.
     - Temperatura w Rosary wynosi w tej chwili 99 stopni - 
powiedziała Helva. - W chwili, kiedy promienie słońca dotrą do 
dna doliny, tutaj również tyle będzie, a do końca dnia nawet 
180. Z tego, co widzę, wasze domy są zbudowane z drewna i 
uszczelnione suchym mchem ; powinny zapalić się około południa.     
     Nad poszarpanymi szczytami pojawiły się pierwsze, ogniste 
języki. Temperatura momentalnie się podniosła i niektóre z 
zaniepokojonych, zbitych w ciasną gromadę kobiet rozchyliły 
kołnierze swych futrzanych kurtek.
     - Jennan, nie mamy już czasu - powiedziała spokojnie 
Helva.  
     - Nie mogę ich tak zostawić. Niektóre mają zaledwie po 
kilkanaście lat.
     - I są dosyć ładne. Nie dziwię się, że ona nie chce 
wpuścić ich do ciebie na pokład.
     - Helva !
     - Niech się dzieje wola Pana - oświadczyła dostojnym tonem 
matrona i ruszyła w kierunku zabudowań wzdłuż szpaleru 
szepczących nerwowo między sobą podopiecznych.
     - Nawet jeżeli to oznacza śmierć w płomieniach ? - 
krzyknął za nią Jennan.
     - Ich prawo, jeśli chcą zostać męczennikami - zauważyła 
beznamiętnie Helva. - Teraz już  n a p r a w d ę  musimy się 
śpieszyć.
     - Jak mogę stąd odlecieć ?
     - Przypomniałeś sobie o Parsaei ? - zapytała z sarkazmem 
Helva, kiedy zrobił krok naprzód, by chwycić jedną z kobiet. - 
Nie dasz rady zaciągnąć ich wszystkich na pokład, a poza tym, 
nie mamy na to czasu. Wsiadaj, Jennan, albo poskarżę się na 
ciebie w najbliższym raporcie.
     - One wszystkie zginą ... - wymamrotał zrozpaczony
Jennan odwracając się z ociąganiem w stronę trapu.
     - Bardziej nie możesz już ryzykować - powiedziała 
współczującym tonem Helva. - I tak ledwo zdążymy. Otrzymałam 
informację, że nastąpiło znaczne przyśpieszenie tempa 
przemiany.
     Jennan był już w śluzie, kiedy jedna z młodszych dziewcząt 
wyrwała się z krzykiem z grupy i popędziła w kierunku 
zamykających się drzwi. W ułamek sekundy później uczyniły to 
pozostałe tłocząc się w wąskim wejściu i całkowicie je 
blokując. Kiedy wreszcie jakoś się przepchnęły, okazało się, że 
we wnętrzu statku jest zbyt mało miejsca i trzy z nich będą 
musiały zostać z Jennanem w śluzie. Rozdał im pośpiesznie 
skafandry, tracąc cenne chwile na to, by wytłumaczyć, że 
muszą je założyć, bowiem w śluzie nie ma urządzeń chłodzących 
ani instalacji tlenowej.
     - Nie zdążymy - stwierdziła ponuro Helva. - Straciliśmy 
osiemnaście minut, jestem przeładowana, a powinnam rozwinąć 
maksymalną prędkość, żeby uciec przed falą cieplną.
     - Dasz radę się unieść ? Jesteśmy już w kombinezonach.
     - Unieść ? Owszem - odparła właśnie to czyniąc. - Gorzej 
będzie z ucieczką.
     Obejmujący mocno kobiety Jennan czuł wyraźnie, z jakim 
trudem statek wznosi się w górę. Helva bezlitośnie utrzymywała 
ciąg tak długo, jak tylko mogła, choć ogromne przeciążenie 
niemal wgniotło jej pasażerki w podłogę zabijając dwie na 
miejscu. Chodziło o to, żeby ocalić tyle z nich, ile tylko się 
uda. Jedyną osobą, o którą się troszczyła, był Jennan, a teraz 
właśnie potwornie się o niego bała. Pozbawiona powietrza, nie 
chłodzona, chroniona zaledwie jedną warstwą metalu śluza wcale 
nie stanowiła bezpiecznego schronienia dla znajdujących się tam 
ludzi, nawet wtedy, gdy mieli na sobie skafandry. Tym bardziej
że były to standardowe modele, nie przystosowane do tak 
wysokich temperatur jak te, którym teraz musiały stawić czoła.
     Helva gnała przed siebie z maksymalną szybkością, na jaką 
było ją stać, lecz mimo to fala nieprawdopodobnego gorąca, 
rozbiegająca się we wszystkie strony od eksplodującej gwiazdy, 
dopadła ją w pół drogi od ocalenia.
     Nie zwracała uwagi na rozlegające się w kabinie krzyki, 
jęki, zawodzenia i modlitwy, nasłuchując jedynie umęczonego 
oddechu Jennana, ostrzegawczego pisku jego przeciążonego 
skafandra i wycia pracującego na najwyższych obrotach systemu 
chłodzącego. Kompletnie bezsilna słyszała histeryczne wrzaski 
trzech kobiet wijących się w potwornym upale. Jennan usiłował 
je bezskutecznie uspokoić, tłumacząc, że już niebawem będą 
bezpieczne, jeśli tylko zachowają spokój i wytrzymają jeszcze 
trochę. Oszalałe z bólu i przerażenia zaatakowały go.
Jedna z machających na oślep rąk zaplątała się w 
przewody doprowadzające do skafandra energię z przytroczonego 
do grzbietu plecaka. Jedno, drugie szarpnięcie i osłabione 
działaniem wysokiej temperatury połączenie zostało zerwane.
     Dysponująca tak ogromną mocą Helva była zupełnie bezradna. 
Patrzyła, jak Jennan rozpaczliwie walczy o oddech, jak 
błagalnie zwraca głowę w  j e j  stronę, a potem umiera.
     Jedynie stalowe więzy nabytych podczas lat treningu 
uwarunkowań powstrzymały ją przed nagłą zmianą kursu o sto 
osiemdziesiąt stopni i rzuceniem się w samo serce 
eksplodującego słońca. Otępiała dotarła do ratunkowego konwoju 
i posłusznie przekazała swych wycieńczonych pasażerów na pokład 
czekającego na nich statku.
     - Zachowam ciało mojego zwiadowcy i udam się do 
najbliższej bazy, żeby je pochować - poinformowała 
bezdźwięcznym głosem Centralę.
     - Otrzymasz eskortę - nadeszła odpowiedź.
     - Nie potrzebuję jej.
     - Eskorta została już wyznaczona, XH-834.
     Była tak zaszokowana tym, że inicjał Jennana został już 
wymazany z jej nazwy, że nawet nie zaprotestowała. Pogrążona w 
całkowitym odrętwieniu unosiła się w pobliżu konwoju do chwili, 
kiedy na jej ekranach pojawiły się smukłe sylwetki dwóch 
bliźniaczych jednostek pędzących w kierunku bazy z bynajmniej 
nie pogrzebową prędkością.
     - 834 ? Statek, który śpiewa ?
     - Już nie.
     - Twój zwiadowca miał na imię Jennan.
     - Nie mam ochoty rozmawiać.
     - Jestem 422.
     - Silvia ?
     - Silvia umarła dawno temu. Teraz nazywam się MS - odparł 
szorstko statek. - Ten drugi to AH-640, ale Henry nie słucha 
naszej rozmowy. To dobrze, bo na pewno nie zrozumiałby, gdybyś 
zdecydowała się uciec.
     - Uciec ? - Na dźwięk tego słowa Helva otrząsnęła się 
częściowo z apatii.
     - Tak. Jesteś młoda. Masz energii na wiele lat. Możesz 
zrezygnować, to już się zdarzało. 732 uciekł dwadzieścia lat 
temu, kiedy jego zwiadowca zginął podczas wyprawy do białego 
karła. Od tej pory nigdzie go nie widziano.
     - Nigdy nie słyszałam o ucieczkach.
     - Bo właśnie przeciwko nim jesteśmy uwarunkowani. Na pewno 
nie powiedziano by ci o tym w szkole, kochanie.
     - Mam złamać uwarunkowanie ? - wykrzyknęła Helva 
przepojonym bólem głosem, myśląc jednocześnie z utęsknieniem o 
białym, wściekle gorącym sercu słońca, które niedawno widziała.
     - Nie wydaje mi się, żeby było to teraz dla ciebie 
trudne - odparł łagodnie 422. - Gwiazdy czekają.
     - Sama ? - zapytała Helva z głębi zbolałego serca.
     - Sama !
     Sama wobec przestrzeni i czasu. Nawet Głowa Konia nie 
będzie wystarczająco daleko, żeby ją zniechęcić. Sama wobec stu 
lat życia wspomnieniami ... i niczym więcej.
     - Czy Parsaea była tego warta ? - zapytała cicho 422.
     - Parsaea ? - powtórzył z zaskoczeniem. - Jego ojciec ? 
Tak. Znaleźliśmy się tam wtedy, kiedy byliśmy potrzebni. 
Podobnie jak ty ... i jego syn ... na Chloe. Dokładnie wtedy, 
kiedy powinniście. Najgorsze przestępstwo popełnisz, jeżeli 
nie wiesz, gdzie cię potrzebują i nie ma cię tam.
     - Ale ja potrzebuję  j e g o  - szepnęła rozpaczliwie 
Helva. - Kto zatroszczy się o  m o j e  potrzeby ? ...

- 834, Centrala czeka na twój raport - przerwał 422 
trwające cały dzień, wypełnione pośpiesznym lotem milczenie. - 
W bazie na Regulusie oczekuje na ciebie nowy zwiadowca. Masz 
tam się natychmiast skierować.
     - Nowy zwiadowca ? - Z całą pewnością nie tego teraz 
potrzebowała ... Namiastka, usiłująca bez powodzenia wypełnić 
pozostawioną przez Jennana pustkę. Przecież jej kadłub nie 
zdążył jeszcze dobrze wystygnąć po ucieczce z Chloe ! Ukryty 
głęboko w podświadomości atawizm nakazywał jej rozpaczać po 
utracie Jennana.
     - Och, żaden z nich w gruncie rzeczy nie jest zły, pod 
warunkiem, że  t y  jesteś dobrym statkiem - zauważył 
filozoficznie 422. - Poza tym właśnie tego potrzebujesz. Im 
prędzej, tym lepiej.
     - Powiedziałaś im, że nie ucieknę, prawda ? - zapytała 
Helva.
     - Twoja szansa już minęła, podobnie jak moja po Parsaei, a 
wcześniej po Glen Arthur i Betelguezie.
     - Jesteśmy wszyscy tak uwarunkowani, zgadza się ? Po 
prostu  n i e  m o ż e m y  uciec. Ty tylko mnie sprawdzałaś.
     - Takie miałam rozkazy. Nawet Departament Psychologii nie 
wie, dlaczego czasem jednak zdarzają się ucieczki. Centrala 
bardzo się o ciebie martwiła, zresztą podobnie jak my, inne 
statki. Sama poprosiłam, żeby ci towarzyszyć. Ja ... nie chcę 
stracić was oboje ...
     Znajdująca się na dnie rozpaczy Helva poczuła 
wyraźny przypływ wdzięczności za szorstkie współczucie Silvii.
     - Wszyscy już przez to przeszliśmy, Helvo. Wiem, że to 
żadna pociecha, ale gdybyśmy nie potrafili zżyć się z naszymi 
zwiadowcami, bylibyśmy tylko maszynami, które nauczono mówić.
     Helva spojrzała na nieruchome, spowite całunem ciało 
Jennana i niemal usłyszała echo jego mocnego głosu.
     - Nie mogłam mu pomóc ! - krzyknęła z głębi duszy.
     - Wiem, kochanie, wiem ... - wyszeptał delikatnie 422.
     Trzy statki pędziły bez słowa w kierunku wielkiej bazy 
Planet Centralnych na Regulusie. Helva przerwała milczenie, by 
przyjąć instrukcje w sprawie lądowania i oficjalne wyrazy 
współczucia.
     Wszystkie trzy wylądowały jednocześnie przy skraju lasu, 
gdzie ogromne, błękitne drzewa trzymały straż przy śpiących 
wiecznym snem na niewielkim cmentarzu Służby. Cała załoga bazy 
ustawiła się w szpaler biegnący od trapu Helvy aż do 
przygotowanego pod grób miejsca. Na jej pokład weszła honorowa 
eskorta. Okryte ciemnogranatową, usianą gwiazdami flagą ciało 
Jennana zostało ułożone na niskim wózku i wywiezione na 
zewnątrz, a potem dalej, wzdłuż szpaleru, na cmentarz. Helva 
patrzyła, jak znika za żywym murem ludzi odprowadzających 
zwiadowcę na miejsce ostatniego spoczynku.
     A potem, kiedy przebrzmiały proste słowa mowy pogrzebowej 
i gdy klucz samolotów zanurkował nad otwartą mogiłą, odnalazła 
w sobie głos na ostatnie, samotne pożegnanie.
     Z początku delikatne i ledwo słyszalne, a potem coraz 
potężniejsze, popłynęły dźwięki starodawnej pieśni smutku i 
rozpaczy, aby wreszcie osiągnąć takie natężenie, że nawet 
czarna przestrzeń odpowiedziała echem na tę pieśń, którą 
śpiewał statek.
                           Przełożył Arkadiusz Nakoniecznik

                        ANNE MCCAFREY
Po bardzo długiej przerwie przypominamy Państwu słynną 
amerykańską pisarkę zamieszkałą na stałe w Irlandii (gdzie 
artyści zwolnieni są od podatków). Urodzona w 1926 r., Anne 
McCaffrey uprawia zawodowo pisarstwo od 1960 r. Przez 
fanów SF nazywana jest Dragonlady na cześć swej 
najsłynniejszej serii powieściowej "Jeźdźcy smoków" 
(pierwszą część cyklu drukowaliśmy w "Fantastyce" nr 
8-9/84). Opowiadanie, które obecnie przedstawiamy, uważane 
jest zarówno przez autorkę, jak i licznych miłośników SF za 
najwybitniejsze osiągnięcie w całym jej dorobku.
                                                     D.M.

