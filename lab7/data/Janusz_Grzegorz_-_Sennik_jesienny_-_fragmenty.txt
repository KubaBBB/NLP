Autor: GRZEGORZ JANUSZ
Tytul: SENNIK JESIENNY - fragmenty

Z "NF" 2/99


   I Za polami rozciągały się stare lasy, pełne ponurych 
tajemnic. Niegrzecznym dzieciom opowiadano wieczorami 
leśne historie. Potem długo krzyczały przez sen.
   W lesie, spod potężnego szarego głazu w kształcie kowadła, 
biło gorzkie, nigdy nie zamarzające źródło zwane Zła Łza. 
Bajarze, znachorzy i wiedźmy twierdzili, że zdrój powstał z 
łez pierworodnego syna Szatana, zbuntowanego przeciw ojcu. 
Najgorszym występkiem wyrodnego syna było siedmiokrotne 
odmówienie litanii do Najdroższej Krwi. Cierpiał za to w 
najpłytszym miejscu piekła, na podziemnym wzgórzu, w jamie 
zwanej przez czarty Loch Szloch. Leżał na wznak przybity 
zardzewiałymi hufnalami do bryły fioletowego lodu w 
kształcie młota i bezgłośnie płakał. Miał tak cierpieć, dopóki 
nie poprosi o litość i przebaczenie lub dopóki świat nie 
przestanie istnieć.
   Gorzka mętna woda miała właściwości lecznicze, ale nie 
zawsze skutkowała. Uzdrawiała gruźlików, zadżumionych, 
chromych, trędowatych i bezpłodnych. Kiedyś źródło 
przywróciło młodemu mężczyźnie wzrok. Ale zdarzało się też, 
że chorzy po wypiciu kilku pełnych goryczy kropel na zawsze 
tracili zmysły.
   Opowiadano, że tysiąc lat temu Zła Łza wskrzesiła córkę 
księcia Gościwoja Mdłego, władcy Niedorzecza i Poloniny. 
Pewnego razu przybyli do książęcego zamku w pobliskiej 
Zbrodnicy dwaj misjonarze. Gościwoj wysłuchał ich, później 
zaprowadził obu do obory i zabił wołu. Kazał, żeby 
misjonarze zamienili surowe mięso i parujące wnętrzności w 
chleb. A gdy bezradnie rozłożyli ręce, rozkazał, by wszystko 
zjedli. Strażnicy pilnowali, żeby nie pozostał nawet drobny 
ochłap. Misjonarze skonali następnego dnia, wymiotując 
krwią wołu i własną. Stąd wziął się przydomek księcia.
   Zaraz potem zmarła córka Gościwoja. Przebudziła się w 
środku nocy w kałuży własnej krwi i serce stanęło jej ze 
strachu. Dopiero woda ze Złej Łzy sprawiła, że znów zaczęło 
bić. Ale chyba tyle w tym prawdy, co w opowieści o 
szatańskim synu. Najwyżej ziarno.
   Dawniej do zdroju ściągało wielu pielgrzymów i kalek. Nie 
brakowało im odwagi albo nie mieli nic do stracenia. Lecz 
ostatnio przestali przybywać, pewnie znaleźli gdzie indziej 
lepszy środek na swe dolegliwości.
   Według innej legendy głęboko pod ziemią leżała ogromna 
żelazna podkowa. Była tak wielka, że sięgała aż do lasu. 
Niektórzy twierdzili, że widzieli na bagnach wystający koniec. 
Sterczał z gęstego rudego błota, był wielki jak stodoła i 
sprawiał, że od ubrań odrywały się metalowe guziki, z 
kieszeni wylatywały klucze i scyzoryki, a z butelek spadały 
nakrętki. Na samym początku świata zgubił podkowę 
olbrzymi bezgłowy koń, czarny jak źrenica, parskający prosto 
z gardła czerwonymi węglami i żółtym gęstym jadem. Szatan 
siedem razy okrążył Ziemię na tym rumaku, zanim wyruszył 
po raz pierwszy zmierzyć się z Bogiem. Przed wyprawą kazał 
podkuć konia najstarszemu synowi, a szatański potomek 
zamiast hufnali użył lodowych sopli.
   Od tamtej pory podkowa przyciągała ze wszystkich stron 
mężczyzn uzbrojonych w żelazo. Walczyli tu na śmierć i 
życie. Mieszkańcy Istniewa chowali się wtedy w piwnicach i z 
zamkniętymi oczami czekali końca bitwy, a potem 
przeszukiwali pobojowiska. Zdarzało się jednak, co prawda 
bardzo rzadko, że chłopi też uczestniczyli w walkach.
   W legendzie coś musiało być, gdyż pobliska rzeka Mać 
miała czasem rdzawy kolor, a woda ze studni latem 
smakowała jak krew.

   II Gołąb dotarł do pasa fałszystowskich bunkrów, transzei, 
schronów, zapór, zasieków i umocnień z czasów ostatniej 
wojny, znaczy się poprzedniej wojny. Pas ten nazywał się 
Lange Schlange. Budowany w pośpiechu, miał nie dopuścić 
wrogich wojsk do serca Puszczy Głuchej, bronił dostępu od 
wschodu i północy. Głęboko w lesie kryła się podobno 
potężna cudowna broń mająca odwrócić bieg wojny i w 
ostatniej chwili przechylić szalę zwycięstwa na właściwą 
stronę. Fałszyści potrzebowali czasu, by ją uruchomić, dlatego 
wybudowali Lange Schlange. Nikt dokładnie nie wiedział, co 
to takiego ta Wunderwaffe. Jedni twierdzili, że fałszyści chcą 
wykopać z bagien legendarną diabelską podkowę, by z jej 
pomocą przyciągać i strącać na ziemię samoloty i zmieniać lot 
pocisków wroga. Inni mówili, że to bzdura, że fałszyści 
odnaleźli na bagnach tajemniczego zwierza o łbie jak 
czołgowa wieżyczka i o ogonie jak tuzin artyleryjskich 
pocisków. Potwór ten miał odczytywać myśli wrogich 
dowódców, by można było uprzedzić ich niecne zamiary. 
Prócz tego zwierz mógł sprawić, że zamiast wygłodzonych i 
przetrzebionych fałszystowskich oddziałów nieprzyjaciel ujrzy 
iluzję zwartej niepokonanej armii i przerażony tym widokiem 
weźmie nogi za pas lub zamienili się w słupy soli.
   W bunkrach stacjonował doborowy oddział pod 
dowództwem majora Sonnensohna, ostatni żołnierze, którzy 
święcie wierzyli w zwycięstwo. Lange Schlange została 
jednak przerwana.
   Nasi dotarli do pasa umocnień i okopali się pośród drzew w 
bezpiecznej odległości, nieco poza zasięgiem fałszystowskich 
luf. Naszym zabrakło odwagi, by od razu uderzyć. Sztab 
zebrał się w jednej z ziemianek i rozważał, jak pokonać 
wroga. Po całonocnej naradzie ustalono, że trzeba nad 
wrogimi umocnieniami rozsypać ulotki z rysunkiem 
przedstawiającym obrzydliwe dżdżownice w mudurach i z 
napisem: "OPUŚĆCIE SZKOPY SWOJE OKOPY!"
   Tak też zrobiono. Korzystając ze sprzyjających wiatrów, 
niezwłocznie wysłano w stronę wrogich fortyfikacji eskadrę 
propagandowych latawców.
   Jak łatwo się domyślić, fałszyści nie dali się przekonać. A 
cenny czas płynął, tamci w każdej chwili mogli dobrać się do 
tajemniczej cudownej broni.
   Fałszyści byli pewni swych umocnień i aby sprowokować 
naszych do szturmu, wysłali do nich posłańca, który przyniósł 
w darze dwa karabiny z bagnetami. Posłaniec wbił karabiny 
pod stopami naszego dowódcy.
   - Jeśli wam brakuje odwagi i broni, weźcie sobie te karabiny 
- zaśmiał się szyderczo.
   Nasi połknęli haczyk i nocą ruszyli do szturmu. Atak został 
odparty, dzielni antyfałszyści ponieśli dotkliwe straty. Znów 
schowali się w okopach, lizali rany i rozmyślali, jak 
przechytrzyć fałszystowskie parszywe psy. Wpadli wreszcie 
na pomysł. Zrąbali kilka drzew, pocięli je na deski i 
wybudowali z nich złowieszcze fałszystowskie godło - wielką 
gapę z krzyżem z haków w szponach. Pomalowali ją na 
czarno, ustawili na ziemi niczyjej, w połowie odcinka 
pomiędzy obiema liniami umocnień, i upozorowali odwrót. 
Liczyli na to, że fałszyści wezmą dar do swego obozu. 
Podstęp polegał na tym, że wewnątrz drewnianej gapy 
ukrytych było kilku komandosów, którzy o zmierzchu mieli 
wyjść z kryjówki i wytłuc śpiących wrogów oraz wysadzić w 
powietrze składy amunicji. Niestety, fortel nie powiódł się, 
gdyż jeden z fałszystowskich szeregowców pracował w 
cywilu w bibliotece. Przejrzał chytrą sztuczkę i natychmiast 
opowiedział o wszystkim dowódcy. Fałszyści nie dali się więc 
nabrać. Nie przyjęli daru, jednak nie potrafili strzelić w gapę z 
panzerfausta, z miotacza ognia albo chociaż z erkaemu. W 
końcu było to ich godło, wielka świętość.
   To nasunęło naszym nowy pomysł. Dowódca wezwał do 
siebie jednego z szeregowców, który w cywilu pracował w 
teatrze. Wręczył mu wycięte z gazety zdjęcie i rozkazał 
ucharakteryzować dwa tuziny niskich i wąskich w ramionach 
żołnierzy, by wyglądali jak  sfotografowana postać. 
Charakteryzator gwizdnął z podziwu nad przebiegłością 
dowódcy i wziął się do roboty. Pracował całą noc. Rano 
drobni żołnierze ruszyli w kierunku fałszystowskich umocnień. 
Szli chętnie, gdyż w końcu mieli okazję, by się wykazać. 
Dotychczas wszyscy koledzy się z nich śmiali, a dowódca nie 
powierzał im odpowiedzialnych zadań; pełnili służbę w kuchni 
polowej lub przy kopaniu latryn.
   Każdy miał zaczesaną na lewo grzywkę zrobioną z pakuł do 
czyszczenia luf i mały wąski. Poza tym każdy potarł sobie 
oczy cebulą, by nadać im blasku i głębi.
   Każdy wyglądał jak Hister, demoniczny fałszystowski 
przywódca.
   Fałszyści wypatrzyli przebierańców przez lornetki i 
oniemieli. Nie wiedzieli, co się dzieje. Nie potrafili strzelać, 
Hister był ich bogiem. Nasi dotarli do bunkrów i do nogi 
wybili wrogów. Pozabijali ich bagnetami i kolbami, by nie 
marnować amunicji. Tamci stali jak skamieniali, nie bronili się 
i nie uciekali. Rzeź trwała do wieczora, nasi nie brali jeńców. 
Major Shonnensohn zginął jako ostatni, klęknął przed jednym 
z fałszywych Histerów i palnął sobie w łeb z pistoletu. Zanim 
skonał, przebieraniec na jego oczach odkleił sobie grzywkę i 
wąsy i zaśmiał się złośliwie.

   III Gołąb też pamiętał tę noc. Siedział wtedy głodny i 
zmarznięty na blaszanym parapecie, przytulał się do ciepłej 
szyby. Patrzył, co działo się we wnętrzu za oknem. Widział 
chudego zgarbionego mężczyznę. Mężczyzna zabijał dużego 
srebrnego karpia. Walił rybę w głowę ciężkim młotkiem z 
całej siły, po każdym uderzeniu jęczał i krzywił się z wysiłku. 
Mordował się z rybą chyba od rana, bo miał na sobie zmiętą 
niebieską piżamę w żółte gwiazdki. Był bardzo zmęczony, 
słaniał się na nogach. Do szyi i do klatki piersiowej przykleiły 
mu się srebrne łuski.
   Od ciosów aż drżała szyba, a stojące na stole w wazonie 
przystrojone świerkowe gałęzie latały na wszystkie strony. 
Mężczyzna uderzył się nagle młotkiem w palec. Krzyknął i 
wsadził palec do ust. Przełożył narzędzie do drugiej ręki i 
znów zabijał. Karp wciąż nie umierał, choć umarłby chętnie 
już dawno, gdyby to od niego zależało. Uderzał ogonem o 
stół, patrzył na swego prześladowcę szeroko rozwartymi 
oczami i poruszał okrągłym pyskiem. Bardzo chciał coś 
powiedzieć albo prawie krzyczał z bólu, ale powstrzymał się, 
nie wydobył z siebie żadnego dźwięku. Nie powiedział nic 
nawet w ten cudowny wieczór. Jego skrzela wciąż daremnie 
łopotały. Mężczyzna przerwał na chwilę zabijanie, poprawił 
druciane okulary na spoconym nosie i znów wysoko uniósł 
młotek. Nagle do kuchni wszedł siwy brodaty dziadek w 
czerwonym kubraku i spiczastej czapce.
   - Rany Boskie! - krzyknął gołąb na jego widok ludzkim 
głosem.
   Dziadek chwycił mężczyznę za rękę, odsunął go delikatnie i 
wytarł mu twarz i oczy białą chustką. Potem powiedział coś 
do siebie, wyciągnął zza pazuchy szeroki nóż i szybkim 
ruchem odciął rybie głowę. Tym samym dał człowiekowi i 
karpiowi gwiazdkowe prezenty. Jednemu chwilę wytchnienia, 
a drugiemu wieczny odpoczynek.

   IV - Kiedyś czarna łańcuchowa suka urodziła siedem 
szczeniąt. Ojcem był jednooki pies przybłęda, spłodził je 
nocą, gdy gospodarz spał. Suka ukryła małe w swej budzie, 
lecz chłop znalazł je i pogrzebał za stodołą, bo nie chciał ich 
karmić. Szczeniaki nie poznały nigdy smaku ciepłego mleka 
suki. Wilgotny żółty piach sypał się do ich pysków, nie miały 
czym oddychać, było im zimno jak w piekle. Bardzo chciały 
umrzeć, ale coś im nie pozwalało. We mnie tego już nie ma - 
kret potarł nos brudną łapą.
   - We mnie też nie - powiedział gołąb. Zdążył trochę polubić 
kreta.
   - Szczeniaki były silne po ojcu, ich małe serca nie chciały się 
zatrzymać. Wydrążyły w ziemi tunele, odczekały kilka dni i 
wydostały się na wierzch. Ale ich powieki już nigdy się nie 
rozkleiły. Małe czarne ślepe psy ze strachu przed ludźmi na 
zawsze zostały w ziemi, tylko czasem wychodzą, żeby głębiej 
odetchnąć. Tak powstały krety.

   V - Widzisz, z całego lasu tylko drzewa pójdą do nieba. 
Wszystkie zwierzęta i ptaki, krzewy, trawy i kwiatki trafią do 
piekła, ale drzewa zostaną zbawione - dzięcioł miał spokojny, 
smutny, zmęczony głos. - Kiedyś pewna jabłoń popełniła 
wielki grzech i spadł on na wszystkie drzewa. Za karę po 
śmierci paliły się one w podziemnym piecu. Lecz Bóg zstąpił 
na ziemię pod postacią drzewa. Został młodym bukiem i rósł 
w sercu puszczy. Po paru latach przyszli po niego, wykopali 
ostrożnie, żeby nie uszkodzić korzeni i przesadzili go na 
pustynię. Odrąbali mu gałęzie, zostawili tylko dwa najgrubsze 
konary. Podlali go octem, żeby bardziej cierpiał. Do konarów 
przybili mu grubymi gwoździami żywego człowieka, żeby 
było ciężej. Żywica kapała z ran na suchy piach. Po trzech 
dniach buk skonał i wrócił do nieba. A z jego ciała zrobili 
papier i zadrukowali. Nie ma większej hańby dla drzewa! 
Dzięki bukowemu cierpieniu wszystkie drzewa wrócą do raju. 
On zapłacił za wszystko, wziął winę na siebie.

   VI - To było pewnej zimowej nocy. Księżyc w pełni świecił 
nad lasem, było cicho i spokojnie. Partyzanci siedzieli w jarze 
niedaleko bagien. Wszyscy spali, znaczy się oprócz 
wartownika. Nagle fałszyści otoczyli jar. Było ich siedem razy 
więcej niż naszych. Rozpoczęła się zacięta walka. Zaskoczeni 
partyzanci bronili się dzielnie, celnie strzelali, ale tamtych 
wcale nie ubywało. Wiesz dlaczego? Był to specjalny oddział 
fałszystowskich wilkołaków, tresowanych ludzi-wilków 
przeznaczonych do zwalczania partyzantów. Najlepiej sobie 
radzili w nocy w lesie i zwykłe kule się ich nie imały. Trafieni 
padali w śnieg i po chwili wstawali. Połowa partyzantów już 
poległa, pozostali tracili nadzieję. Kończyła się też amunicja. 
Wtedy dowódca zdjął z szyi srebrny łańcuszek, obwiązał nim 
granat, odbezpieczył i rzucił. Granat wybuchł, łańcuszek 
rozprysł się. Rozległ się przeraźliwy krzyk. Krzyżyk trafił 
wikołaczego oficera prosto w serce, a poświęcone ogniwa 
zabiły siedmiu kosmatych szeregowców. Lecz pozostali 
partyzanci mieli zwykłe łańcuszki, nie srebrne. Już myśleli, że 
wszyscy zginą. Każdy zostawił sobie jedną kulę, by go 
fałszyści nie wzięli żywcem i czekali na rozkaz dowódcy. I 
nagle stało się coś niesamowitego. Słońce wzeszło godzinę 
wcześniej niż powinno o tej porze roku. Świt zaskoczył 
wilkołaki. Na niebie nie było ani jednej chmury. Promienie 
słońca odbiły się od śniegu i zabiły wszystkich fałszystów.
   Gołąb zastanawiał się, jak wygląda wilkołak. Wyobraził 
sobie nagiego człowieka, z kudłatym wilczym łbem 
sterczącym z podbrzusza.
   Zasyczał cicho rzucony w mokrą trawę niedopałek. Szczur 
kończył opowieść:
   - Rano się okazało, że wszyscy ocaleni zupełnie osiwieli. A 
byli przecież całkiem młodzi. Podobno księżycowe światło 
pobieliło im włosy. Partyzanci zabrali poległych i uciekli. 
Potem przybyli fałszyści z miasta, z Koszar Koszmarów i 
zakopali trupy w czarnych mundurach pod cmentarnym 
murem.

   VII - Tu, w tej kniei żył kiedyś samotny żołnierz. Wiele lat 
po wojnie ukrywał się na bagnach, sam już nie wiedział, przed 
czym - rozpoczął siwy gołąb. - Nazywał się pułkownik Marsz, 
niemal tak samo, jak pradawny bóg wojny. Był brudny, miał 
skołtunioną brodę aż do pasa, śmierdział jak cap. Zapomniał 
ludzką mowę, już prawie wcale nie myślał. Zdawało mu się, 
że ma w głowie zupełną pustkę, zdawało mu się, że uciekł. 
Lecz nie wolno uciekać, trzeba walczyć! - głos siwego gołębia 
brzmiał, jakby dobiegał ze studni, aż dreszcze po plecach 
przebiegały. A jego opowieść wciągała, choć niewiele się w 
niej działo. - Głęboko wokół serca, tam w środku są 
tajemnicze szare obszary, głusza siedem razy posępniejsza niż 
istniewskie lasy. Tam też czaił się samotny żołnierz i udawał, 
że go nie ma. Miał inny mundur. Nazywał się Szram, był 
równy Marszowi rangą. Kulił się w śmierdzącej pleśnią 
ziemiance, wychodził na zewnątrz tylko przy pełni księżyca 
lub podczas burzy z piorunami. Żywił się zdechłymi ptakami i 
zbierał siły. A gdy był już dosyć silny, uderzył. Marsz 
wykopał spomiędzy korzeni starego naoliwionego mauzera i 
przyłożył lufę do skroni. Strzeliłby, lecz nie mógł dosięgnąć 
spustu. Wtedy zaczął trzeć lufą o kamień. Piłował i 
przestawał.
   Kocmołuch uświadomił sobie, że siwy nie robi przerw na 
oddechy.
   - Marsz chciał zakopać broń, lecz Szram mu nie pozwalał. 
Tak zmagali się siedem dni i siedem nocy. I wreszcie obaj 
strzelili sobie z obrzyna w łeb. Kula nie przeleciała na wylot, 
bo nie była to zwykła kula, lecz pocisk doom-doom. Niektórzy 
zwą taką kulę dumm-dumm, co po fałszystowsku oznacza 
"głupi". Głowa rozpękła się na tysiące kawałków. Szram 
zaśmiał się tylko. Ciało wpadło do dołu po wykopanym 
mauzerze. Kawałki ich czerepu jeszcze się gdzieś tu 
poniewierają. Marsz już nigdy nie zazna spokoju. Po śmierci 
też się cierpi.
   - Pora na jakiś wyraźniejszy morał - pomyślał smoluch, lecz 
dźwięk i obraz stały się mniej wyraźne, wszystko się zamazało 
i z nikło. Dotarło do niego jeszcze jedno, nie mówiące, 
niestety, zbyt wiele zdanie:
   - Niebawem zmierzą się jeszcze raz.
   I to był już koniec.

   VIII - A więc dosięgły cię wiry wiary - rzekł jeż pełnym 
zadumy głosem. - Widzisz, to bardzo skomplikowana sprawa. 
Wysoko, wysoko, ponad chmurami, w samym niebie jest 
wielka boska fabryka i tam w hali fabrycznej, calutkiej z 
błękitnego szkła, pracują aniołowie. Uwijają się w pocie czoła 
dzień i noc. Według specjalnej, śmiętej, pilnie strzeżonej 
receptury lepią z ciężkiej tłustej gliny stworzenia, jeże i 
gołębie, krowy i konie, psy i koty, ludzi, a nawet pchły. To 
bardzo ciężka i odpowiedzialna praca. Glina pochodzi z 
głębokiej tajnej kopalni. Aniołowie dodają do niej rozmaitych 
sekretnych przypraw.
   - I wszystko tak lepią? Każdy jeżowy kolec i każde gołębie 
pióro? Wszystko z gliny? To straszna robota!
   - Żebyś wiedział - przytaknął jeż. - Ale to jeszcze nie 
wszystko. Każdego dnia po trzeciej zmianie do fabryki 
przybywa szef, czyli Bóg i ocenia osiągnięcia swych 
robotników. Przygląda się każdemu stworowi i dmucha mu  
śmiętym oddechem w pysk, w mordę, w paszczę, w ryj, w 
gębę albo w dziób. Niektóre produkty są udane i Bóg wysyła 
je prosto do swego królestwa. Są to przepiękne śmięte istoty, 
doskonałe pod każdym względem. Bóg uśmiecha się na ich 
widok i głaszcze anioły po spoconych głowach.
   - Jak nic, sroka jest bardzo święta - pomyślał gołąb.
   - Inne gliniane figury nie nadają się do niczego, są wstrętne i 
budzą tylko pogardę, nawet nie litość - ciągnął jeż. - Posyła 
się je natychmiast do ognistego śmietnika, czyli do piekła. Bóg 
krzyczy wtedy głośno na pracowników, a oni patrzą w 
milczeniu na swe spracowane, pełne odcisków dłonie.
   - Na przykład taki przeklęty kogut powinien trafić do piekła 
- gołąb nie miał co do tego żadnych wątpliwości. - Albo 
wszystkie koguty z całego Istniewa i okolic.
   Gołąb przysłuchiwał się z uwagą opowieści, lecz jeż mówił 
niestety, jakby nauczył się wszystkiego kiedyś na pamięć i 
recytował bez uczucia monotonnym głosem. Gołąb 
podejrzewał także, że kolczasty kaznodzieja nie rozumiał 
wszystkich swych słów.
   - Często dzieje się tak, że o stworzeniu nie można 
powiedzieć, że jest dobre albo złe. Bóg patrzy mu w oczy, 
lecz nie może z nich wyczytać, nie potrafi podjąć decyzji. 
Marszczy wtedy czoło i postanawia, że nieszczęsna rzeźba 
trafia tu do nas, na ten świat. I tu poddawana jest różnych 
próbom, które mają sprawdzić, gdzie jest jego miejsce. Czas 
trwania prób i poziom ich trudności dostosowany jest do 
każdego wyrobu. I w ten właśnie sposób tu trafiliśmy i 
musimy wykazać, że warci jesteśmy pokładanych w nas 
nadziei naszego Śmiętego Pana, naszego Stwórcy 
Niebieskiego, naszego, krótko mówiąc, Boga. Biada tym, 
którzy nie podołają!

   X Kiedyś komary znalazły na parującym jeszcze leśnym 
pobojowisku rannego żołnierza. Żołnierz nie miał rąk i nóg, a 
głowa też się słabo trzymała. Komary postanowiły przygarnąć 
żołnierza i uczynić go swym niewolnikiem. Sobie tylko 
znanymi ziołami i bagienną pleśnią opatrzyły krwawe rany. Z 
liści i z kory zbudowały nad pojmanym daszek, by chronił go 
przed słońcem i deszczem. Całymi stadami nosiły mu prosto 
do ust jagody, poziomki, maliny i krople rosy. Żołnierz, nie 
wiedząc o tym, płacił swym panom własną krwią. Rano, w 
południe i wieczorem komary obsiadały go, że nie było widać 
kawałka nagiej skóry i ssały do syta, a nawet jeszcze więcej. 
Po wielu dniach gorączki i krzyków przez sen żołnierz 
odzyskał przytomność. Natychmiast po przebudzeniu chciał 
podrapać pokąsaną, spuchniętą skórę. Ale nie miał rąk. Nie 
miał też nóg i nie mógł uciec. Próbował się czołgać, lecz 
komary skrępowały go pajęczyną i jedwabiem.
   Jeniec mógł tylko płakać, modlić się szptem i marzyć o 
parze rąk z ostrymi paznokciami, by rozdrapać do krwi 
piekące bąble. Komary próbowały mu ulżyć i robiły okłady z 
liści babki i z deszczówki, ale nim zniknęły stare ślady, 
pojawiały się setki nowych. Owady usiłowały podrapać swego 
krwiodawcę, lecz ich cienkie łapki tylko łaskotały i wzmagały 
udrękę.
   Żołnierz modlił się bez przerwy, nawet przez sen szeptał 
swe żale i prośby, a właściwie jeden żal i jedną jedyną prośbę. 
A komary rozmyślały, jak zabezpieczyć soczyste żywe ciało 
przed zbliżającą się zimą.
   Po paru dniach żołnierz zaczął tęsknie spoglądać na swój 
karabin, leżący obok w trawie. Nabity, naoliwiony, jeszcze nie 
tknięty rdzą. Karabin był na wyciągnięcie ręki, a jednocześnie 
był tak daleko jak księżyc. A nawet gdyby udało się 
żołnierzowi cudem dosięgnąć broni, nie miał nawet pół palca, 
by pociągnąć za spust.
   Pewnej nocy jednostajny szept umilkł, żołnierz przestał się 
modlić. Zgiął zdrętwiały kark i z trudem sięgnął zębami do 
wiszącego na szyi krzyżyka. Chwycił blaszkę, zerwał i wypluł 
daleko, zabluźnił przy tym strasznie. Wtedy z zarośli wyszedł 
wampir, bóg komarów. Czekał na ten moment od dawna. Nie 
bał się już świętego znaku. Zatopił kły w gardle i wypił 
żołnierską krew do ostatniej kropli.

   XI Pewnego razu zajączek znalazł w lesie zamarzniętego 
węża. Zlitował się nad nim, zabrał go do swojej nory i ogrzał. 
Wąż odtajał i powiedział: "Jestem czarodziejskim wężem. Za 
to, że mnie uratowałeś, spełnię twoje jedno życzenie. Czego 
chcesz?" Zajączek namyślał się długo i wreszcie mówi: "Mam 
takiego małego, wszyscy się śmieją ze mnie. Chciałbym mieć 
największego w całym lesie". "Na długo? Na tydzień albo 
dwa?" - zapytał wąż. - "Do końca życia!"  odpowiedział 
zajączek. A wąż ugryzł zajączka w fujarę. "Zwariowałeś?!" - 
wrzasnął zajączek. A wąż na to: "Nic się nie martw. Zaraz 
zdechniesz, ale najpierw kutas ci spuchnie jak dynia".

   XII Wcześniej w tym samym miejscu stał krzyż drewniany, 
lecz przed laty spłonął od uderzenia pioruna kulistego. Krzyż 
ustawiono na pamiątkę pewnego dramatycznego wydarzenia. 
Otóż w Istniewie mieszkała kiedyś wdowa, która miała siedem   
pięknych i mądrych córek. Z łatwością znalazły pracowitych 
narzeczonych, więc na Wielkanoc ustalono datę siedmiu 
ślubów i jednego hucznego wesela. Niestety, na początku 
wiosny narzeczeni dostali powołani do wojska i opuścili 
wioskę. Narzeczone zostały u matki i czekały cierpliwie na 
swych wybranków. Co wieczór odmawiały różaniec, modliły 
się o szczęśliwy powrót młodych żołnierzy i o szybkie 
zwycięstwo naszych w krwawej wojnie. Pewnego ranka, gdy 
paciorki różańca od ciągłego obracania w palcach stały się 
małe jak gwiazdy, do Istniewa przygalopował leśniczy z 
wiadomości: jeden z młodych wraca, sześciu poległo! 
Dziewczęta założyły swe wciąż bieluśkie ślubne suknie i 
wianki. Każdej z nich matka dała mały pękaty woreczek i coś 
szepnęła. Dziewczęta poszły do lasu. Przybyły na rozdroże, 
zaczęły po raz ostatni odmawiać różaniec i oczekiwały 
jedynego ocalonego. Wbijały wzrok w wąski koniec drogi, 
żadna nie płakała. Wreszcie ujrzały wlokącego się o kulach 
żołnierza. Jedna padła na kolana, by podziękować Bogu, a 
sześć wydobyło matczyne woreczki i posypało swe suknie 
sadzą.

   XIV - Jestem bardzo pracowita - powiedziała mrówka. - W 
zeszłym roku zajęłam dwa tysiące trzysta czterdzieste siódme 
miejsce w pracowitości w całym mrowisku.
   Gołąb pokiwał głową z podziwem. Był pewien, że wynik 
jest imponujący, chociaż liczba niewiele mu mówiła.
   - Ostatnio miałam ciekawą przygodę. Zaraz na początku 
jesieni królowa posłała nas w las, żebyśmy zbierały zapasy na 
zimę. Wyruszyłam skoro świt i po jakichś siedmiu tysiącach 
kroków znalazłam wielkiego czarnego motyla. Pomyślałam, że 
mam szczęście i chciałam go wziąć na grzbiet. Ale motyl był 
za ciężki. Spróbowałam jeszcze raz, wytężyłam się, aż mi w 
środku coś chrupnęło, ale nie dałam rady. Już chciałam gnać 
do mrowiska po posiłki, ale nagle zobaczyłam, że motyl się 
trochę rusza. Spytałam, co z nim. Odpowiedział, że nie chce 
mu się dłużej żyć, że ma dosyć i że umrze sobie tutaj po 
cichutku. Powiedziałam, że to się dobrze składa, bo właśnie 
potrzebuję martwego motyla i poprosiłam, żeby przeleciał się 
kawałek, do mrowiska. Z początku nie chciał o tym słyszeć, 
nie miał zamiaru się ruszać. Musiałam go przekonywać chyba 
z siedemset siedemdziesiąt sekund, opowiedziałam mu, jak to 
wspaniale jest latać i żyć w ogóle, jak pięknie wygląda las na 
początku jesieni i tak dalej. Wreszcie motyw się zgodził. 
Rozpostarł skrzydła i wzbił się w powietrze. Zatarłam łapy z 
zadowolenia. Ale patrzę a on wcale nie leci do mrowiska! 
Wzniósł się jakieś siedemset siedem centymetrów i ciągle 
machał skrzydłami. Krzyczałam do niego, żeby się opamiętał, 
ale mnie nie słuchał. Wrzasnął, że faktycznie jest pięknie i tyle 
go widziałam. Głupek! Przecież motyle i tak zdychają na 
jesieni.
  
 XV - Z ogniem to trzeba zawsze ostrożnie - zaczęła ćma. - 
Podobno kiedyś pod zlewem mieszkały dwa karaluchy, duży i 
mały. Raz znalazły w kuble skrzydła ćmy, które sprzątaczka 
wymiotła z żyrandola podczas porządków przed Wielkanocą. 
Mały zawsze marzył o opuszczeniu ponurej śmierdzącej 
kryjówki i postanowił skorzystać z nadarzającej się okazji. 
Przyczepił sobie skrzydła do grzbietu za pomocą resztki 
topionego sera i machnął kilka razy na próbę. Przed odlotem 
wysłuchał rad dużego karalucha. Duży ostrzegał go, by nie 
zbliżał się do pełnego wody zlewu, bo skrzydła mogą się 
zamoczyć i żeby uważał na żyrandol, bo ser zmięknie od 
gorąca i skrzydła się odkleją. Mały wziął sobie rady do serca i 
wyruszył. Zeskoczył z krawędzi kubła, ale tylko potłukł się 
dotkliwie. Dopiero za siódmym razem udał mu się utrzymać w 
powietrzu. Wyleciał spod zlewu i na widok kuchni aż mu dech 
zaparłao. Dotychczas zaglądał do kuchni tylko po ciemku, a 
teraz palił się wspaniały trzyżarówkowy żyrandol i było tam 
tak pięknie! Podziwiał z wysoka kuchnię, lodówkę, stół i 
resztki salcesonu. A potem jego wzrok przykuł żyrandol. 
Poleciał w jego stronę, bliżej i jeszcze bliżej. Ser na grzbiecie 
zaskwierczał i ściekł na podłogę, lecz skrzydła się nie 
odczepiły, wrosły w karaluszy grzbiet. Było tak bardzo, 
bardzo gorąco, karaluch prawie tracił przytomność. Krążył 
coraz bliżej rozpalonego drucika zamkniętego w szklanej 
bańce. Szkło było tak cieniutkie, że niemal nie istniało. A 
skrzydła wrastały w niego coraz głębiej. Wtedy w łazience 
ktoś włączył pralkę i żarówka nieco przygasła. Karaluch na 
chwilę tylko odzyskał przytomność i wtedy podjął decyzję. 
Wzleciał pod sam sufit, rzucił się do wnętrza klosza i zdechł z 
gorąca. A sprzątaczka strasznie się zdziwiła, gdy podczas 
porządków przed Bożym Narodzeniem znalazła w żyrandolu 
trupa ćmy z karaluszymi nogami.
   XVI - A oto moja druga opowieść, bardziej osobista - 
mówiła ćma trochę ciszej. - Kiedyś zabłądziłam i sama nie 
wiem, jak trafiłam do lochów, w których fałszyści hodowali 
wartowników. Nie takich zwykłych, ale widzących w 
ciemności, przeznaczonych do pilnowania najważniejszych 
obiektów. W lochu było ciemno jak w piekle na Wielkanoc. 
Jestem nocnym stworzeniem, więc mimo wszystko trochę tam 
widziałam.  Ze sklepienia wysuwały się co chwila stalowe 
stalaktyty i natychmiast bezgłośnie się chowały, a podłoga 
była z ruchomych czarnych brzytew. Służyło to do szkolenia 
wartowników. Od razu ci powiem, że wydostałam się stamtąd 
dzięki kretowi, który mnie wyniósł w pysku swym 
korytarzem, ale nie zakończenie tej historii jest najciekawsze. 
Powiedziałam już, że w lochu nie było nawet drobnego 
promyczka, a ja bez światła nie mogłam żyć. Latałam po 
całym lochu, szukałam choćby kawałka fosforyzującej kości, 
ale fałszyści starannie sprzątali trupy niedoszłych 
wartowników. Robiłam się coraz słabsza, zaczynałam tracić 
zmysły. Wyobrażałam sobie płonące lasy i wsie, ale mi to nie 
pomagało, wzmagało tylko me pragnienie. Aż nagle ujrzałam 
w ciemnościach dwa malutkie świecące punkty. Rzuciłam się 
w ich stronę, już ich prawie dotykałam, iskierki stawały się 
coraz jaśniejsze. Lecz odbiłam się od szklanej powierzchni. 
Na podłodze lochu leżał kawałek lustra. W nim zobaczyłam 
odbicie mych rozpalonych oczu. Uderzałam o szkoło, a 
punkciki stawały się coraz mniejsze i świeciły coraz słabiej... 
A skąd w lochu lustro? Podobno fałszyści umieszczali swoim 
kawałek lodowatego zwierciadła w sercu, żeby byli lepszymi 
żołnierzami.
   XVII Pod Istniewem odbyła się kiedyś wielka bitwa 
pancerna. Nasi zajęli pozycje na polach żyta, a tamci w 
kartoflach. Obie strony obserwowały się przez lornetki. Bitwa 
rozpoczęła się po południu, gdy u kowala wybuchła 
przegrzana aparatura do pędzenia bimbru. Oba oddziały 
odpowiedziała na to ogniem. Czołgi ruszyły, ziemia i 
powietrze zadrżały. Tamci mieli lepsze maszyny, ale było ich 
mniej. Nasi szybko osiągnęli przewagę. Rozbili wroga na 
pojedyncze sztuki, otaczali je szczelnie i z czterech stron, 
walili przeciwpancernym, poprawiali podpalającymi i seriami 
z pokładowych erkaemów litościwie dobijali wymachującą 
rękami, pędzącą jak oparzona załogę. Po paru godzinach było 
po wszystkim. Nasi zatknęli trofea na lufy i odjechali. Zostało 
po nich dymiące nieruchome pobojowisko. Jednak gdy 
zapadła noc, pośród wraków coś się poruszyło. Jedna z 
gąsienic wypełzła spod swego czołgu i poczołgała się do lasu. 
Tam ukryła się w opuszczonej lisiej norze, zwinęła w kłębek i 
znieruchomiała. A po paru miesiącach poczwarka pękła, 
zmienia rozstąpiła się i z jamy wyleciał potężny żelazny motyl 
uzbrojony w siedem dział i w siedem karabinów 
maszynowych. Na zielonych stalowych skrzydłach miał 
fałszystowskie krzyże. Runął z nieba na naszych, najpierw 
zaatakował i zdziesiątkował tych, którzy rozbili jego oddział, 
potem nękał innych. I być może odmieniłby losy wojny, lecz 
nasi inżynierowie zbudowali wielki stalowy kwiat, w którym 
zamiast pyłku był proch strzelniczy.
   XVIII Sosna ta wyróżniała się pewnym drobiazgiem. 
Wysoko w pniu, tuż pod wspaniałą koroną tkwił dziwny nóż. 
Miał rękojeść z piszczeli niewiernej kobiety i trzy ostrza, 
jedno w kształcie łyżki, drugie ostre jak brzytwa i trzecie 
podobne do korkociągu. Na ostrzach nie było brunatnych 
plam, krew spłukały deszcze, a rdza nie imała się szlachetnej 
stali. Nóż należał kiedyś do młodego żołnierza. Był on w 
cywilu kramarzem, handlował tym i owym i dobrze mu się 
powodziło. Niestety, na pewnym weselu stracił oko. Nad 
ranem rozpoczęła się tradycyjna bójka i nasz kramarz dostał w 
twarz ostatnim półmiskiem płenym rolmopsów. Jeden z 
ostrych patyczków spajających przysmaki wbił mu się w 
policzek. Patyczek nie uszkodził oka, lecz pan młody rzucił 
się łapczywie na drogocenną zakąskę i pożarł ją razem z 
organem wzroku gościa, nawet tego nie spostrzegłszy. Brak 
oka bardzo źle wpłynął na interesy. Od tamtej pory kramarz 
nie widział, czy klienci z lewej strony nie kradną towaru i 
musiał mieć o połowę mniejszy kram. Życzliwi donieśli mu, że 
żona też wykorzystuje jego kalectwo i w drodze do kościoła 
daje tajemnicze znaki piekarzowi i rzeźnikowi, których sklepy 
mieściły się po lewej stronie ulicy. Gdy wracali z kościoła, 
kramarzowa nawet nie spojrzała w tamtą stronę. Jednooki 
rozpaczał i już, już popadał w alkoholizm, lecz mimo kalectwa 
powołano go do armii i to odmieniło zły los. Kramarz wpadł 
na pomysł, jak odzyskać pełne pole widzenia. Ostatniej nocy 
przed wyruszeniem do jednostki zrobił sobie nóż i postanowił 
znaleźć oko pasujące do pustego oczodołu. Gdy oddział 
wyruszył na front, kramarz rozpoczął poszukiwania. Działał w 
nocy przy cichej aprobacie dowódcy, w tajemnicy przed 
resztą. Co wieczór wyruszał na łowy i nigdy nie wracał bez 
zdobyczy. Zakradał się bezszelestnie w pobliże wrogich 
pozycji i czekał do skutku. Nigdy nie zabierał ze sobą broni 
palnej, miał przy sobie tylko wyczyszczony nóż o trzech 
ostrzach. Wyjmował oko ofierze tym łyżkowatym, nerwy, 
mięśnie i żyły przecinał delikatnie tym jak brzytwa i 
przymierzał zdobycz, a gdy orientował się, że nadal jest ślepy 
z lewej strony, ze złością wbijał trzecie ostrze w prawe oko 
ofiary. Zdobytych oczu nie wyrzucał, zabierał je na pamiątkę i 
konserwował w wielkich słojach w drogocennym, trudnym 
wówczas do zdobycia spirytusie. Dlatego wśród 
nieświadomych niczego kolegów uchodził za dziwaka i 
marnotrawcę. Myśleli, że łowca jest głupim przyrodnikiem, 
nie lubili go i wyśmiewali. Kiedyś nawet próbowali dobrać się 
do zawartości jednego ze słojów, lecz dowódca w porę ich 
powstrzymał.
   Czasem jednooki przymierzał również gałki pochodzące od 
zwierząt i swych kompanów, lecz żadna nie chciała się 
przyjąć w jego oczodole. Jednak swoim i zwierzętom raczej 
nie wydłubywał drugiego oka.
   Wyczyny kramarza i jego własnoręcznie wykonanego noża 
wzbudzały trwogę wśród przeciwników. Ofiarami byli 
najczęściej wartownicy, zwiadowcy i zwykli szeregowcy 
szukający ustronnego miejsca. Co noc do wrogich oddziałów 
wracły po omacku krwawiące ofiary i opowiadały o potworze, 
który je znienacka napadł i okrutnie okaleczył. Opowieści 
przekazywano dalej przy obozowych ogniskach i wkrótce cały 
wrogi pułk drżał ze strachu przed czającym się w 
ciemnościach oprawcą. Nadan mu przezwisko Ciuciubabka. 
W żołnierskich szeregach nasiliły się samobójstwa i dezercje.
   Ciuciubabka znał las jak własną kieszeń, pewnego razu 
jednak wpadł po ciemku do wilczego dołu i złamał nogę w 
trzech miejscach. Tuż przed świtem odzyskał przytomność. 
Gdy usłyszał zbliżający się patrol wroga, wyjął z choewy i 
popatrzył na niego z żalem. W ostatniej chwili zamachnął się, 
rzucił nóż wysoko ponad drzewa i spokojnie położył dłonie na 
karku. Dziękował Bogu, że tej nocy nie zdążył zdobyć ani 
jednego oka.
   Nóż wbił się najkrótszym ostrzem głęboko w Bogu ducha 
winną królewską sosnę i tak został przez lata mimo wichur i 
niedalekich eksplozji, od których drażała ziemia w całym 
lesie.
   Ciuciubabka po krókim przesłuchaniu trafił do obozu 
jenieckiego. Tam też odnotowano kilka tajemniczych 
okaleczeń. Po wojnie wrócił w rodzinne strony, zrobił sobie 
nowy, lepszy nóż, co noc spaceorwał po gęsto zaludnionej 
okolicy  żył w miarę szczęśliwie jeszcze do wczoraj.
   XIX - On nazywał Cezar czyli Czarek, on był Schaferhund 
czyli owczarek. On miał swoje stado i on opiekował się o nie. 
On uważał, że one do przepaść nie wpadły, on zaprowadzał je 
do dobra zielona potrawa. On kochał je. Jedna noc usłyszał 
Czarek, że stado do szlachciarnia na następny dzień iść musi. 
Pastchem gadały przy ognisku i już liczyły pień nędzy. Oni 
chcieli skóry i mięso, nie chcieli już wełna. Oni mówili, że 
wojna idzie i że Soldaten na drutach nie robią i wełna nie 
bardzo jeść lubią. Owczarek płakał i on poszedł do lasu, on 
wrócił o rano. On był brudny od ziemia. Stadło poszło, droga 
była drługa. Owczarek szedł z, on miał na szyi dzwonek jak 
owca. Oni przyszli do szlachciarnia. Grzeźnik zabijał 
toporzem owce i wrzucał do jedna Maschine. W Maschine 
mieliło się mięso na mordedelę. Mordedela to jest jeden 
Wurst, jej nazwa jest skrócenie od morderische Delikatesse 
czyli mordercza delicja. Postuchem mówiły, że mordedela 
dobrzejsza jest, odkąd owce rozumne zostały. Greźnik zabił 
też owczarek, on nie poznał, że to pies jest. Owczarek został 
też przezmielony, on nawet nie skomlnął. A następnego dnia 
grzeźnik i  pastuchem były umarte. Jadowe zęby im wyrosły i 
oni pogryźli swoje języki i padły w mękach. W tamta noc był 
Czarek w lseie i on miał mogiła znaleziona, w tej umarci na 
pmijowa zaraza byli. Czarek rozkopał grób i zjadł to i 
wytarzał się. A zaraza to powstała, bo kiedyś żmij wielki był. 
Jego zabić chcieli, ale to było niemożliwe, on odrastał. Jedna 
Bombe została na żmija zrzucona i on wyparował, ale w 
powietrzu były z niego małe żmije, takie małe, że niewidzialne 
i to jest Schlangenpest, żmijowa zaraza.
                                          Grzegorz Janusz
