Philip K. Dick
Blade Runner

Czy androidy marzą o elektrycznych owcach?

(Do Androids Dream of Electric Sheep?)

przełożył Sławomir Kędzierski

   Dla Maren Augusty Bergrud
   10 sierpnia 1923 - 14 czerwca 1967


Auckland
   W dniu wczorajszym zdechł żółw ofiarowany królowi Tonga w 
1777 roku przez słynnego podróżnika, kapitana Cooka. Zwierzę 
żyło nieomal 200 lat. Żółw, zwany Tu'Imalila, zdechł na 
terenie królewskiego pałacu w stolicy Tongi, Nuku, na wyspie 
Aloga. Naród tongański uważał zwierzę za wodza; do 
doglądania go wyznaczono specjalnych opiekunów. Żółw oślepł 
kilka lat temu podczas pożaru buszu. Radio Tonga 
poinformowało, że ciało Tu'Imalili zostanie przesłane do 
Muzeum w Auckland na terenie Nowej Zelandii.
                                             Reuter, 1966

                         Rozdział I

   Przyjemny, delikatny elektryczny impuls automatycznego 
budzika wysłany przez stojący przy łóżku programator 
nastroju obudził Ricka Deckarda. Zdziwiony - zawsze dziwiło 
go, że niespodziewanie zupełnie nie chce mu się spać - wstał 
z łóżka ubrany w swą wielobarwną piżamę i przeciągnął się. 
Jego żona Iran leżąc w swoim łóżku otworzyła szare, 
niewesołe oczy. Mrugnęła, jęknęła cicho i znowu zamknęła 
powieki.
   - Nastawiłaś swojego Penfielda na zbyt słaby impuls - 
powiedział Rick. - Przeprogramuję go, obudzisz się i...
   - Nie dotykaj mojego programatora. - Jej głos był 
nieprzyjemnie ostry. - Wcale nie chcę się obudzić.
   Usiadł na krawędzi łóżka, pochylił się i zaczął 
przekonywać ją łagodnie: 
   - Jeżeli zaprogramujesz odpowiednio silny impuls, 
będziesz zadowolona, że się obudziłaś. Na tym polega cała 
sprawa. Przy ustawieniu programu na pozycję C, impuls 
odblokowuje świadomość. Wiem to po sobie. - Przyjaźnie, 
bowiem czuł się życzliwie usposobiony do całego świata (jego 
program ustawiony był na D), poklepał jej nagie, nieopalone 
ramię.  
   - Trzymaj swoje łapy przy sobie, glino - burknęła.
   - Nie jestem gliną. - Poczuł przypływ irytacji, choć 
wcale go nie zaprogramował.
   - Jesteś czymś gorszym - oznajmiła żona. Oczy miała 
zamknięte. - Jesteś mordercą wynajętym przez gliny.
   - Nigdy w życiu nie zabiłem ludzkiej istoty. - Jego 
irytacja potęgowała się, stawała się wyraźną wrogością.
   - Tylko te biedne andki - odparła Iran.
   - Chciałbym zauważyć, że nigdy nie wahałaś się wydać 
pieniędzy, które dostałem za zrealizowanie listu gończego, 
na pierwszą lepszą rzecz, jaka ci wpadła w oko. - Wstał i 
podszedł do konsoli swego programatora nastroju. - Zamiast 
oszczędzać, żebyśmy mogli kupić prawdziwą owcę i zastąpić 
nią tę elektryczną imitację. Zwykłe, elektryczne zwierzę, za 
moje ciężko wypracowane przez lata zarobki. - Zawahał się, 
czy zaprogramować trankwilizację międzymózgowia (która 
usunęłaby jego wściekłość), czy też stymulację (co z kolei 
podrażniłoby go w sposób wystarczający, by wygrać tę 
sprzeczkę).
   - Jeśli nastawisz na większą agresję - oznajmiła Iran, 
patrząc nań uważnie -  nastawię to samo. Nastawię na 
maksimum i będziesz miał taką drakę, przy której zbledną 
wszystkie nasze dotychczasowe sprzeczki. No, spróbuj. - 
Wstała gwałtownie, podskoczyła do swego programatora 
nastroju i stanęła, wpatrując się w Ricka z wściekłością.  
   Westchnął. Jej groźba podziałała. 
   - Nastawię to, co mam zaplanowane na dziś. - Odszukał w 
tabeli 3 stycznia 2021 i zobaczył, że przewidziana jest 
poważna, profesjonalna postawa. - Jeżeli zaprogramuję 
zgodnie z planem - zapytał przezornie - czy zrobisz to samo? 
- Czekał, nie chcąc wykonać pierwszego kroku, zanim żona nie 
zgodzi się pójść w jego ślady.  
   - W moim planie na dziś mam sześć godzin depresji 
połączonej z samooskarżeniem - odparła Iran.
   - Co? Dlaczego to wprowadziłaś? - Taki pomysł unicestwiał 
całą koncepcję programatora nastroju. - Nie miałem pojęcia, 
że można zaplanować coś takiego - dodał posępnie.
   - Siedziałam tu pewnego popołudnia - odparła Iran - i 
oczywiście włączyłam Przyjacielskiego Bustera i Jego 
Przyjacielskich Przyjaciół. Mówił o wielkiej rewelacji, 
którą ma zamiar wkrótce ogłosić i wtedy właśnie puścili tę 
wstrętną reklamówkę, tę, której nie cierpię, wiesz - o 
Ołowianych Ochraniaczach Mountibanka. Wtedy wyłączyłam na 
chwilę dźwięk i nagle usłyszałam dom, ten dom. Usłyszałam... 
- wykonała ruch ręką.
   - Puste mieszkania - powiedział Rick. Czasem sam je 
słyszał w nocy, kiedy powinien był spać. A przecież obecnie 
na wpół zamieszkany budynek mieszkalny zajmował wysokie 
miejsce w statystyce zagęszczenia; tam gdzie przed wojną 
były kiedyś przedmieścia, można było znaleźć całkiem 
opuszczone budynki - tak w każdym razie opowiadali na 
mieście. Nie zweryfikował tej informacji; podobnie jak 
większości ludzi nie zależało mu na sprawdzeniu tego 
bezpośrednio.  
   - W chwili, gdy wyłączyłam w telewizorze fonię - 
powiedziała Iran - byłam w nastroju 382, właśnie go 
nastawiłam. Tak więc, choć odbierałam tę pustkę 
intelektualnie, nie czułam jej. Moją pierwszą reakcją było 
uczucie wdzięczności, że stać nas na programator nastroju 
Penfielda. Ale kiedy uświadomiłam sobie, jak niezdrowe jest 
to odczuwanie nieobecności życia, nie tylko w tym budynku, 
ale wszędzie i odreagowywanie tego... rozumiesz? Mam 
wrażenie, że nie. Ale przyjęto uważać to za oznakę choroby 
umysłowej, nazwano "brakiem właściwego oddziaływania". 
Pozostawiłam więc wyłączoną fonię, usiadłam przy 
programatorze i zaczęłam eksperymentować. I wreszcie 
znalazłam, jak ustawić rozpacz. - Na jej smagłej, zuchwałej 
twarzy pojawił się wyraz zadowolenia, jakby udało się jej 
osiągnąć coś godnego uwagi. - Włączyłam więc ją do mojego 
planu, dwa razy w miesiącu. Sądzę, że to sensowny okres, by 
odczuć beznadziejność wszystkiego, beznadziejność 
pozostawania tu, na Ziemi, podczas gdy wszyscy rozgarnięci 
ludzie wyemigrowali, nie uważasz?
   - Ale przy takim nastroju - odparł Rick - możesz mieć 
skłonności do pozostawania w nim, niewyprogramowania się z 
niego. Taka rozpacz, obejmująca całkowitą realność, ma 
tendencję do samopowtarzania.
   - Programuję automatyczne przestawienie na 481 trzy 
godziny później - odparła gładko. - Świadomość otwierających 
się przede mną rozlicznych możliwości, nowa nadzieja, że...  
   - Znam 481 - przerwał jej. Wielokrotnie nastawiał tę 
kombinację, miał do niej wielkie zaufanie. - Posłuchaj - 
rzekł siadając na łóżku. Ujął ją za ręce i przyciągnął do 
siebie. - Nawet przy automatycznym wyłączeniu narażanie się 
na jakiekolwiek depresje jest niebezpieczne. Zapomnij o tym, 
co zaplanowałaś, a ja zrobię to samo. Nastawimy oboje 104 i 
przeżyjemy to razem, potem pozostaniesz w tym nastroju, a ja 
przestawię swój na normalny, urzędowy sposób bycia. Później
chciałbym wskoczyć na chwilę na dach i zobaczyć co z owcą, a 
wreszcie udam się do biura. Będę w ten sposób miał pewność, 
że tymczasem nie siedzisz tu myśląc nie wiadomo o czym i nie 
oglądając telewizji. - Puścił jej długie, smukłe palce, 
przeszedł przez całe rozległe mieszkanie do saloniku jeszcze 
pachnącego ledwo uchwytnie ostatnimi papierosami wypalonymi 
w nocy. Pochylił się, by włączyć telewizor.
   Z sypialni dobiegł go głos Iran.
   - Przed śniadaniem nie trawię telewizji.
   - Nastaw 888 - powiedział Rick czekając aż aparat się 
nagrzeje. - Pragnienie oglądania telewizji, bez względu na 
to, co w niej nadają.
   - Nie mam obecnie ochoty nastawiać czegokolwiek - odparła 
Iran.
   - No to nastaw 3.
   - Nie mogę nastawić programu, który pobudzi w mojej korze 
mózgowej pragnienie nastawiania! Jeżeli nie chcę nastawiać, 
to przede wszystkim nie chcę nastawiać, a pragnienie 
nastawiania jest w tej chwili najbardziej obcym pragnieniem, 
jakie mogłabym sobie wyobrazić. Chcę po prostu siedzieć na 
łóżku i gapić się w podłogę. - Jej głos stawał się ostry i 
ponury, jakby jej dusza powoli zastygała. Iran zamarła, 
zdawało się, że opadł na nią olbrzymi ciężar wyczuwalnej, 
wszechobecnej, cieniutkiej warstewki niemal całkowitego 
bezruchu.
   Podkręcił dźwięk w telewizorze i głos Przyjacielskiego 
Bustera ryknął, wypełniając cały pokój: 
   - ...hej, hej, kochani. A teraz pora na krótką prognozę 
pogody. Satelita "Mangusta" informuje, że opad radioaktywny 
nasili się szczególnie koło południa, po czym będzie się 
zmniejszał. A więc ci z was, którzy odważą się wyjść...  
   Iran pojawiła się obok niego w swej długiej, wlokącej się 
po ziemi koszuli nocnej i wyłączyła telewizor. 
   - W porządku, poddaję się. Nastawię. Nastawię cokolwiek 
zechcesz. Może ekstatyczny orgazm? Czuję się tak paskudnie, 
że zniosę nawet to. Do diabła. W końcu, co to za różnica.  
   - Nastawię dla nas obojga - odparł Rick i zaprowadził ją 
z powrotem do sypialni. Tam zaprogramował na jej konsoli 549 
- pełne zadowolenie uświadomienia niepospolitej wszechwiedzy 
męża. Na swojej konsoli nastawił twórczy i pełny odwagi 
stosunek do pracy, choć w gruncie rzeczy nie potrzebował 
tego. Była to jego wrodzona, zwykła cecha, nie wymagająca 
odwoływania się do sztucznego pobudzania mózgu.
   Po zjedzonym w pośpiechu śniadaniu - stracił czas na 
dyskusję z żoną - wyjechał, ubrany do wyjścia (miał również 
na sobie Ołowiane Ochraniacze Mountibanka typu Ajax) na 
dach, gdzie na osłoniętym pastwisku "pasła się" jego 
elektryczna owca, wymyślna, skomputeryzowana maszyneria do 
nabierania innych mieszkańców budynku.
   Oczywiście, niektóre z ich zwierząt również niewątpliwie 
były elektronicznymi imitacjami. Rzecz jasna, nigdy nie 
wtykał nosa w te sprawy, podobnie jak oni, jego sąsiedzi, 
nie interesowali się prawdziwymi zasadami działania jego 
owcy. Takie zachowanie byłoby nad wyraz niegrzeczne. Pytanie 
"Czy pańska owca jest prawdziwa?" stanowiło większy nietakt 
niż dowiadywanie się, czy czyjeś zęby, włosy albo wewnętrzne 
organy są rzeczywiście autentyczne.
   Na Ricka buchnęło, drażniąc powonienie, szare, pochmurne 
powietrze z wirującymi pyłkami radioaktywnego kurzu.  
Mimowolnie wciągnął nosem ten ślad śmierci. No nie, to zbyt 
silne określenie, uznał idąc w stronę fragmentu trawnika, 
który należał do niego wraz ze znajdującym się poniżej 
nazbyt wielkim mieszkaniem. Wpływ tego akurat dziedzictwa 
Ostatniej Wojny Światowej wyraźnie zmalał; ci, którzy nie 
zdołali przeżyć opadu radioaktywnego odeszli w niebyt przed 
wieloma laty, pył zaś - słabszy i oddziaływający na 
silniejsze, uodpornione jednostki - niszczył jedynie umysły 
i wypaczał właściwości genetyczne. Mimo ołowianych 
ochraniaczy kurz niewątpliwie dzień po dniu osiadał na 
skórze, przedostając się do wnętrza Ricka, gromadząc 
niewielkie dawki plugawej nieczystości dopóty, dopóki nie 
uda mu się wyemigrować. Jak dotąd comiesięczne kontrole 
medyczne potwierdzały, że jest normalem - mężczyzną zdolnym 
do prokreacji w granicach określonych przez prawo. Jednakże 
w każdym miesiącu badania przeprowadzane przez lekarzy z 
Komendy Policji San Francisco mogły wykazać coś wręcz 
przeciwnego. Za sprawą wszechobecnego pyłu dotychczasowi 
normale wciąż przekształcali się w nowe odmiany specjali. 
Obiegowe hasło, które wciskały obecnie plakaty, reklamy 
telewizyjne i rządowe ulotki przysyłane pocztą, brzmiało: 
"Emigruj albo się degeneruj! Wybór należy do ciebie!" 
Zupełnie słusznie, pomyślał Rick, otwierając bramkę 
prowadzącą na jego małe pastwisko i zbliżając się do 
elektronicznej owcy. Ale ja nie mogę emigrować, rzekł do 
siebie. Ze względu na moją pracę.  
   Zawołał go właściciel przyległego pastwiska, sąsiad z 
budynku - Bill Barbour. Podobnie jak Rick był już ubrany do 
pracy, ale również zatrzymał się, by sprawdzić, jak się ma 
jego zwierzę.
   - Mój koń - oznajmił rozpromieniony Barbour - jest w 
ciąży. - Wskazał wielkiego perszerona, który stał patrząc 
tępo w przestrzeń. - Co na to powiesz?
   - Powiem, że wkrótce będziesz miał dwa konie - odparł 
Rick. Dotarł już do swojej owcy. Leżała, przeżuwając, 
wpatrywała się weń badawczo, sprawdzając, czy nie przyniósł 
owsianych bułeczek. Miała wmontowany obwód owsotropiczny - 
widząc jakikolwiek wyrób z tego zboża, zerwałaby się i 
podbiegła do niego.
   - Od czego zaszła twoja klacz? - zapytał Barboura. - Od 
wiatru?
   - Kupiłem trochę plazmy inseminacyjnej najwyższej jakości, 
jaką można znaleźć w Kalifornii - poinformował go Barbour. - 
Dzięki moim prywatnym znajomościom w Stanowym Biurze 
Zootechnicznym. Pamiętasz, jak w ubiegłym tygodniu ich 
inspektor badał Judy? Bardzo chcą, żeby się oźrebiła, ona 
nie ma sobie równych. - Barbour poklepał pieszczotliwie kark 
klaczy, która pochyliła głowę w jego stronę.
   - Czy myślałeś kiedykolwiek o sprzedaży konia? - zapytał 
Rick. Marzył o tym, by mieć konia albo, na dobrą sprawę, 
jakiekolwiek zwierzę. Czuł, że posiadanie i oporządzanie 
imitacji w jakiś sposób stopniowo go demoralizowało. Mimo to 
jednak, ze społecznego punktu widzenia, nie posiadając 
autentyku tak właśnie powinien był postępować. Nie miał 
najmniejszego wyboru, musiał to ciągnąć dalej. Nawet gdyby 
jemu samemu na tym nie zależało, pozostawała jeszcze żona. 
Iran zaś zależało - i to bardzo.
   - Sprzedaż konia - odparł Barbour - byłaby niemoralna.
   - No to sprzedaj źrebię. Posiadanie dwóch zwierząt jest 
bardziej niemoralne niż nieposiadanie żadnego.
   - O co ci chodzi? - spytał zaskoczony Barbour. - Wiele 
osób ma dwoje zwierząt, nawet troje, czworo, a Fred Washborne, 
właściciel zakładów przetwórstwa alg, gdzie pracuje mój 
brat, aż pięcioro. Czy nie czytałeś artykułu o jego kaczce we 
wczorajszej "Chronicle"? Przypuszczają, że jest to 
najcięższy i największy okaz kaczki piżmowej na Zachodnim 
Wybrzeżu. - Jego oczy zaszkliły się marzycielsko na samą 
myśl o posiadaniu czegoś takiego. 
   Rick przeszukał kieszenie płaszcza i wyciągnął wymięty, 
wielokrotnie przeglądany egzemplarz styczniowego dodatku do 
Katalogu Zwierząt i Ptaków Sidneya. Spojrzał do indeksu, 
znalazł źrebaki (patrz konie, potomstwo) i wkrótce miał już 
najczęściej spotykane krajowe notowania cen. 
   - Mogę kupić od Sidneya źrebaka perszerona za pięć 
tysięcy dolarów - oznajmił.  
   - Nie, nie możesz - odparł Barbour. - Przyjrzyj się 
jeszcze raz notowaniom, są podane kursywą. To znaczy, że nie 
mają żadnego na składzie, ale gdyby mieli, cena byłaby 
właśnie taka.
   - Załóżmy - powiedział Rick - że przez dziesięć miesięcy 
będę ci płacić po pięćset dolarów. Dostaniesz pełną cenę 
katalogową.
   - Zupełnie się nie orientujesz, Deckard, jak wygląda 
sprawa z końmi - rzekł Barbour z politowaniem w głosie. - To 
nie przypadek, że Sidney nie ma żadnego źrebaka nawet po 
cenach katalogowych. Są rzadkością, również i te 
stosunkowo gorszej jakości. - Przechylił się gestykulując
przez ogrodzenie. - Mam Judy od trzech lat i przez cały ten 
czas nie widziałem kobyły tej rasy, która mogłaby się z nią 
równać. Aby ją zdobyć, musiałem lecieć do Kanady i przywieźć 
ją tu osobiście, by mieć pewność, że jej nie ukradną. 
Pokażesz się z takim zwierzęciem gdzieś w Colorado czy 
Wyoming i rozwalą ci głowę, żeby je zdobyć. Wiesz dlaczego? 
Bo już przed O.W.Ś. było ich zaledwie kilkaset...  
   - Ale - przerwał mu Rick - to, że masz dwa konie, a ja 
nie mam żadnego, podważa fundamenty teologicznej i moralnej 
struktury merceryzmu.
   - Przecież masz swoją owcę. Do licha, możesz prowadzić 
Wspinaczkę w swym życiu osobistym i kiedy ujmujesz dwa 
uchwyty empatii, przystępujesz do tego uczciwie. Oczywiście, 
gdybyś nie miał tej swojej owcy, wtedy mógłbym dostrzec 
pewne logiczne przesłanki twojego stanowiska. Oczywiście, 
gdybym miał dwoje zwierząt, ty zaś nie miałbyś żadnego, 
w jakiś sposób przyczyniałbym się do odbierania ci możliwości 
prawdziwego zespolenia Mercerem. Ale każda rodzina w tym 
budynku - poczekaj; około pięćdziesięciu, jedna na trzy 
mieszkania, jeśli dobrze liczę - każde z nas ma jakieś 
zwierzę. Graveson trzyma tam swego kurczaka. - Wskazał na 
północ. - Oakes z żoną mają tego dużego, rudego psa, który 
szczeka nocami. - Zamyślił się. - Mam wrażenie, że Ed Smith 
trzyma w swoim mieszkaniu kota. W każdym razie tak utrzymuje, 
choć nikt go jeszcze nie widział. Możliwe, że tylko udaje.
   Rick podszedł do swojej owcy i pochylił się nad nią. 
Grzebał w gęstej, białej wełnie - przynajmniej runo było 
prawdziwe - aż wreszcie znalazł to, czego szukał: ukryty 
mały pulpit sterowniczy. Czując na sobie wzrok Barboura 
otworzył pokrywę pulpitu, odsłaniając wnętrze. 
   - Widzisz? - rzekł do sąsiada. - Teraz rozumiesz, 
dlaczego tak bardzo chcę mieć twojego źrebaka?  
   - Biedaku - Barbour odezwał się po krótkiej przerwie. - 
Czy zawsze tak było?
   - Nie - odparł Rick zamykając pokrywę. Wyprostował się, 
odwrócił i spojrzał sąsiadowi prosto w twarz. - Początkowo 
miałem prawdziwą owcę. Dał nam ją mój teść, bezpośrednio 
przed tym jak wyemigrował. A później, mniej więcej rok temu, 
pamiętasz, kiedy wziąłem ją do weterynarza - byłeś tu tego 
ranka. Przyszedłem i zobaczyłem, że leży na boku i nie 
może się podnieść.
   - Postawiłeś ją na nogi - przypomniał sobie Barbour i 
skinął głową. - Tak, udało ci się ją podnieść, ale chodziła 
tylko minutę albo dwie i znowu upadła.
   - Owce cierpią na dziwne choroby - powiedział Rick. - 
Albo ująłbym to inaczej. Owce zapadają na wiele chorób, ale 
objawy są zawsze takie same - owca nie może się podnieść i 
nie sposób ocenić, do jakiego stopnia jest to poważne, czy 
skręciła nogę, czy zdycha na tężec. Moja padła właśnie na 
tężec.
   - Tężec? Tutaj? - zapytał Barbour. - Na dachu?
   - Siano - wyjaśnił Rick. - Nie wyjąłem wtedy z beli 
wszystkich kawałków drutu. Jeden został i Groucho - tak ją 
nazywaliśmy - zadrapała się i w ten sposób zaraziła 
tężcem. Zabrałem ją do weterynarza i zdechła. Długo o tym 
myślałem, aż wreszcie poszedłem do jednego z tych sklepów, w 
których produkują sztuczne zwierzęta i pokazałem im 
fotografię Groucho. Zrobili mi to. - Wskazał leżące 
pseudozwierzę, które w dalszym ciągu przeżuwało uważnie, 
stale oczekując na jakikolwiek ślad owsa. - Wspaniała 
robota. I poświęcam jej równie wiele czasu, opiekuję się 
równie starannie, jak wtedy, kiedy była prawdziwa. Ale... - 
Wzruszył ramionami...
   - To nie to samo - skończył za niego Barbour.
   - Choć prawie. Przy obrządzaniu jej czuje się to samo. 
Trzeba wciąż bardzo na nią uważać, podobnie jak wtedy, kiedy 
była naprawdę żywa. W przeciwnym razie popsuje się i 
wszyscy w całym domu się zorientują. Musiałem sześć razy 
wozić ją do warsztatu. Przeważnie były to drobne usterki, 
ale gdyby ktoś je zobaczył - na przykład wtedy, gdy zerwała 
się, czy jakoś zaplątała taśma i owca beczała bez przerwy - 
mógłby zorientować się, że jest to mechaniczne urządzenie. 
Ciężarówka z warsztatu naprawczego - dodał - jest oczywiście 
oznakowana "Jakaśtam klinika dla zwierząt". I kierowca 
ubrany jest jak weterynarz, cały na biało. - Spojrzał nagle 
na zegarek, przypominając sobie o czasie. - Muszę iść do 
pracy - rzekł do Barboura. - Zobaczymy się wieczorem.
   Gdy ruszył w stronę swojego pojazdu, Barbour zawołał z 
pośpiechem w ślad za nim. 
   - Hej. Nic nie powiem żadnemu z tutejszych mieszkańców.  
   Rick zatrzymał się, by podziękować, ale w tej samej 
chwili poczuł, jak dotyka go jakaś cząstka owej rozpaczy, o 
której mówiła Iran i rzekł: 
   - Bo ja wiem. Może nie ma to żadnego znaczenia.
   - Ale przecież będą patrzeć na ciebie z góry. Nie 
wszyscy, ale niektórzy tak. Wiesz, co ludzie myślą, jeżeli 
ktoś nie opiekuje się zwierzęciem. Uważają to za niemoralne 
i nieempatyczne. Oczywiście, teoretycznie nie jest to 
przestępstwem, tak jak tuż po O.W.Ś., ale emocje pozostały 
te same.
   - O Boże - rzekł Rick beznadziejnym tonem i machnął ręką. 
- Przecież chcę mieć zwierzę. Próbuję je kupić. Ale przy 
mojej pensji, przy zarobkach miejskiego urzędnika... - 
Gdyby, pomyślał, znowu mi się poszczęściło w pracy. Tak jak 
dwa lata temu, kiedy udało mi się w jednym miesiącu upolować 
cztery andki. Gdybym wtedy wiedział, pomyślał, że Groucho 
zdechnie... ale to było przed tężcem. Przed tym dwucalowym, 
ostrym jak igła kawałkiem drutu.
   - Możesz kupić kota - zaproponował Barbour. - Koty są 
tanie, możesz sprawdzić w swoim Sidneyu.
   - Nie chcę domowego zwierzęcia - odparł cicho Rick. - 
Chcę mieć to, co miałem poprzednio - duże zwierzę. Owcę albo 
jeżeli uda mi się zdobyć pieniądze, krowę czy wołu, albo to, 
co ty masz - konia. - Nagroda za usunięcie pięciu andków by 
wystarczyła, uzmysłowił sobie. Po tysiąc dolarów od sztuki, 
dodatkowy dochód poza pensją. A wtedy mógłbym dostać od 
kogoś to, czego pragnę. Nawet jeżeli w Zwierzętach i Ptakach 
Sidneya wydrukowali cenę kursywą. Pięć tysięcy dolarów - 
ale, pomyślał, najpierw te pięć andków musi się przedostać 
na Ziemię z którejś planety-kolonii. Nie mogę mieć na to 
wpływu, nie mogę ich zmusić, by tu przyleciały, a nawet 
gdybym mógł, są jeszcze inni łowcy, którzy na całym świecie 
współpracują z policją. Andki musiałyby specjalnie upodobać 
sobie Północną Kalifornię, a starszy łowca w tym rejonie, 
Dave Holden, musiałby akurat umrzeć albo się wycofać.  
   - Kup sobie świerszcza - zaproponował Barbour dowcipnie. - 
Albo mysz. Hej, za dwadzieścia pięć zielonych możesz sobie 
kupić dorosłą mysz.
   - Twój koń może niespodziewanie zdechnąć - odparł Rick - 
tak jak zdechła moja Groucho. Kiedy wrócisz wieczorem z 
pracy do domu, możesz znaleźć swoją kobyłę leżącą na 
grzbiecie, z nogami sterczącymi w powietrzu jak chrabąszcz. 
Jak ten świerszcz, o którym mówiłeś.
   - Przepraszam, jeżeli cię uraziłem - powiedział Barbour 
nerwowo.
   Rick Deckard w milczeniu otworzył drzwiczki swego hovera 
- turbinowego pojazdu pionowego startu i lądowania. Nie miał 
już nic do powiedzenia sąsiadowi, myślał o swojej pracy, o 
czekającym go dniu.

                         Rozdział II

   W gigantycznym, pustym, chylącym się ku ruinie budynku, 
gdzie mieszkały niegdyś tysiące ludzi, pojedynczy telewizor 
wydzierał się w bezludnym pokoju.
   Ta bezpańska ruina przed Ostateczną Wojną Światową była 
zadbanym i utrzymywanym w dobrym stanie blokiem mieszkalnym. 
Tu właśnie były przedmieścia San Francisco, położone od 
centrum w odległości krótkiego dojazdu szybką, tranzytową 
koleją jednoszynową. Cały półwysep jak drzewo pełne ptaków 
świergotał życiem, dźwięczał wyrażanymi opiniami, prośbami 
i zażaleniami, a teraz pieczołowici właściciele albo 
poumierali, albo wyemigrowali do kolonii, na inne planety. 
Najczęściej poumierali - ta wojna drogo kosztowała mimo 
buńczucznych prognoz Pentagonu i jego zadowolonego z siebie 
naukowego wasala, jakim była mieszcząca się niegdyś 
niedaleko stąd Rand Corporation. Korporacja, podobnie jak 
właściciele mieszkań, odeszła, najwidoczniej na dobre. Nikt 
nie odczuwał jej braku.
   W dodatku nikt już dziś nie pamiętał ani jaki był powód 
tej wojny, ani kto ją wygrał. Pył radioaktywny, który zatruł 
większą część powierzchni planety, nie zrodził się w żadnym 
konkretnym kraju i nikt, nawet ówczesny przeciwnik, nie 
zaplanował takiego rozwoju wypadków. Dziwne, ale pierwsze 
wyginęły sowy. Wtedy wydawało się to nieomal śmieszne. 
Grube, puchate, białe ptaki leżały tu i tam, na podwórkach i 
ulicach. Kiedy jeszcze żyły, pojawiały się nie wcześniej niż 
po zmroku i przez to nie rzucały się w oczy. Morowe 
powietrze w średniowieczu dawało o sobie znać w podobny 
sposób - pod postacią wielkiej liczby martwych szczurów. Ta 
zaraza jednak przyszła z góry.
   Po sowach nadeszła oczywiście kolej na inne ptaki, ale 
wtedy tajemnica została już wyjaśniona i zrozumiana. Jeszcze 
przed wojną rozpoczęto realizację skromniutkiego programu 
osiedleńczego, ale teraz, gdy słońce przestało świecić nad 
Ziemią, kolonizacja weszła w całkowcie nową fazę. W związku 
z tym również i sprzęt bojowy, jakim był Syntetyczny 
Żołnierz Wolności, został zmodyfikowany. Zdolny do działania 
na obcych planetach humanoidalny robot, czy też raczej 
organiczny android, stał się siłą napędową programu 
kolonizacyjnego. Zgodnie z oenzetowskim prawem, każdy 
emigrant automatycznie otrzymywał na własność androida 
wybranego typu i w 2019 roku rozmaitość odmian przeszła 
wszelkie wyobrażenia, podobnie jak miało to miejsce z 
amerykańskimi samochodami w latach sześćdziesiątych XX 
wieku.
   Stało się to ostatecznym bodźcem skłaniającym do 
emigracji - służący-android był marchewką, radioaktywny 
opad - batem. ONZ czyniła emigrację łatwą, pozostanie zaś 
trudnym, jeśli nie niemożliwym. Potencjalnie, wałęsanie się 
po Ziemi oznaczało możliwość raptownego znalezienia się w 
grupie osób biologicznie niepożądanych, stanowiących 
zagrożenie dla dziedziczności rasy. Obywatel, którego już raz 
zaszufladkowano jako specjala, nawet jeżeli zgodził się na 
sterylizację, wypadał z gry, w gruncie rzeczy przestawał być 
częścią rodzaju ludzkiego. Mimo to jednak tu i ówdzie ludzie 
odmawiali wyemigrowania; było to nawet dla tych, których 
dotyczyło bezpośrednio, czymś zadziwiająco irracjonalnym. 
Zgodnie z logiką każdy normal powinien był już wyemigrować. 
Być może Ziemia, choć tak oszpecona, pozostawała czymś 
bliskim, czymś, czego należało się trzymać. Albo, być może ci, 
którzy nie chcieli emigrować, wyobrażali sobie, że warstwa 
pyłu w końcu ulegnie rozproszeniu. W każdym razie 
pozostały tysiące osób, które najczęściej zgromadziły się w 
miejskich regionach, tam, gdzie mogły widzieć się nawzajem, 
czerpać otuchę ze wspólnej obecności. Sprawiali oni 
wrażenie stosunkowo zdrowych umysłowo. A poza tym, jako 
wątpliwej wartości dodatek do nich, pewne szczególne 
jednostki pozostały na całkowicie opuszczonych 
przedmieściach. 
   John Isidore, który golił się w łazience, podczas gdy w 
salonie wydzierał się nań telewizor, był jednym z nich.
   Po prostu zabrnął tutaj wkrótce po wojnie. W tych złych 
czasach nikt właściwie nie wiedział, co robi. Ludność, 
oderwana od swych zwykłych miejsc przez wojnę, włóczyła się, 
osiedlała na jakiś czas to w jednym regionie, to znów w 
drugim. W owych czasach opady radioaktywne były rzadkie i 
bardzo zmienne - w niektórych stanach nie występowały prawie 
wcale, inne otrzymywały dużą dawkę. Uchodźcy wędrowali, gdy 
przesuwały się opady pyłu. Półwysep na południe od San 
Francisco początkowo był czysty i wiele osób wykorzystało to 
i osiedliło się w tym miejscu. Gdy pojawił się pył, część 
umarła, część zaś odeszła. J.R. Isidore pozostał.
   Odbiornik telewizyjny darł się:
   - ...powtarza błogosławione czasy Południa przed Wojną 
Secesyjną! Czy to jako personalny służący, czy też 
niestrudzony pracownik rolny, wykonany specjalnie na 
zamówienie humanoidalny robot - zaprojektowany został 
wyłącznie dla TWYCH POTRZEB - DLA CIEBIE I TYLKO DLA CIEBIE! 
Otrzymasz go całkowicie bezpłatnie natychmiast po 
przyjeździe, zgodnie z obietnicą daną ci przed opuszczeniem 
Ziemi. Ten lojalny, niekłopotliwy towarzysz w największej, 
najbardziej zuchwałej przygodzie podjętej przez człowieka w 
jego najnowszej historii, zapewni... - I tak dalej, i tak 
dalej.
   Ciekawe, czy spóźniłem się do pracy, zastanowił się 
Isidore podczas golenia. Nie miał zegarka i uzależniony był 
od sygnałów czasu nadawanych przez telewizję, dziś jednak 
był najwidoczniej Dzień Kosmicznych Perspektyw. W każdym 
razie telewizja twierdziła, że jest to piąta (a może 
szósta) rocznica założenia Nowej Ameryki, głównego osiedla 
Stanów Zjednoczonych na Marsie. Jego zaś niezbyt sprawny 
aparat odbierał tylko kanał, który został znacjonalizowany 
podczas wojny. Rząd w Waszyngtonie i jego program 
kolonizacyjny był jedynym sponsorem programu, którego 
Isidore zmuszony był słuchać.
   - Godność, pani Klugman? - zapytał spiker.
   - Tak - odparła pani Klugman, obecnie z Nowego Nowego 
Jorku. - To trudno wyjaśnić. Posiadanie służącego, na którym 
można polegać w naszych trudnych czasach... to mi dodaje 
otuchy.
   - Czy dawniej, na Ziemi, pani Klugman, nie obawiała się 
pani również tego, że zostanie zaliczona, hmm... do 
specjali?
   - Och, mój mąż i ja zamartwialiśmy się tym prawie na 
śmierć. Oczywiście, gdy tylko wyemigrowaliśmy, ten problem 
zniknął, całe szczęście, na zawsze.
   Dla mnie również zniknął, pomyślał kwaśno John Isidore, i 
wcale nie musiałem w tym celu emigrować. Od ponad roku był 
już specjalem i to nie tylko ze względu na swe 
zniekształcone geny. Co gorsza, oblał test na minimalny 
poziom inteligencji i dzięki temu stał się osobnikiem zwanym 
potocznie kurzym móżdżkiem. Spadła nań pogarda wszystkich 
trzech planet, ale mimo to jakoś udało mu się przeżyć. 
Pracował prowadząc ciężarówkę w zakładzie naprawczym 
sztucznych zwierząt. Klinika Zwierząt Van Ness i jej 
posępny, niesamowity szef Hannibal Sloat uznali go za 
człowieka, on zaś potrafił to docenić. Mors certa, vita 
incerta, jak to od czasu do czasu oznajmiał pan Sloat.
Isidore, choć słyszał ów zwrot wiele razy, miał jedynie 
mgliste pojęcie, co on znaczył. W końcu, gdyby kurzy móżdżek 
rozumiał po łacinie, przestałby być kurzym móżdżkiem. Kiedy 
panu Sloatowi zwrócono na to uwagę, przyznał rację. W końcu 
istniały kurze móżdżki nieporównywalnie głupsze niż Isidore, 
takie, które nie były w stanie wykonywać żadnej pracy i 
przebywały w zakładach zamkniętych zwanych osobliwie 
"Instytutami Specjalnych Umiejętności Zawodowych w Ameryce". 
Słowo "specjalnych" jak zawsze musiało się tu w takiej czy 
innej formie znaleźć.
   - ...mąż pani nie czuł się wystarczająco zabezpieczony - 
ciągnął dalej spiker - mimo że posiadał i stale nosił drogi 
i niewygodny ochraniacz antyradiacyjny, nieprawdaż, pani 
Klugman?
   - Mój mąż - zaczęła pani Klugman, ale w tej właśnie 
chwili Isidore skończył się golić, wkroczył do salonu i 
wyłączył aparat.
   Cisza. Wybuchła z framug drzwi i okien, ze ścian, 
poraziła straszliwą, całkowitą potęgą, jakby wytwarzaną 
przez olbrzymią siłownię. Unosiła się z podłogi 
pokrytej wystrzępioną szarą wykładziną.  Wyrywała się z 
całkowicie lub częściowo popsutych akcesoriów kuchennych, 
martwych urządzeń, które nie działały nigdy, od kiedy 
mieszkał tu Isidore. Sączyła się z bezużytecznej, stojącej 
lampy w salonie, przeplatając się z sobą samą sączącą się 
bezgłośnie z upstrzonego przez muchy sufitu. W istocie 
potrafiła wyłaniać się z każdego przedmiotu znajdującego się 
w zasięgu wzroku, jakby miała ona, cisza, zamiar wyrugować 
wszystkie namacalne przedmioty. Stąd też atakowała nie tylko 
jego uszy, ale i oczy; gdy stał tak przy martwym 
telewizorze, odczuwał ciszę jako coś widzialnego i, na swój 
sposób, żywego. Żywego! Już poprzednio często czuł, jak 
zbliża się surowo i groźnie; gdy zjawiała się, wybuchała bez 
najmniejszej subtelności, najwidoczniej niezdolna czekać. 
Cisza tego świata nie mogła pohamować swej zachłanności. Już 
ani chwili dłużej. Już nie wtedy, kiedy właściwie 
zwyciężyła.
   Zastanawiał się wówczas, czy inni ludzie, którzy 
pozostali na Ziemi, odczuwają pustkę w ten sam sposób. Czy 
też jest to coś ściśle związanego z jego specyficzną, 
biologiczną tożsamością, fenomen wytworzony przez jego 
niesprawne zmysły? To ciekawe pytanie, pomyślał Isidore. Z 
kim jednak mógłby skonfrontować swoje spostrzeżenia? 
Mieszkał sam w tym rozkładającym się, ślepym gmachu o 
tysiącu nie zamieszkanych mieszkań, który podobnie jak 
wszystkie inne do niego podobne dzień po dniu stawał się 
coraz większą entropijną ruiną. Ostatecznie, wszystko w tym 
budynku połączy się, stanie się bezosobowym i identycznym, 
zwyczajnym kisielowatym chłamem wypełniającym każde 
mieszkanie aż po sufit. A potem ten zaniedbany budynek 
również zatraci swój kształt, zostanie pogrzebany pod 
wszechobecnym pyłem. Do tej pory, rzecz jasna, on sam będzie 
już martwy, kolejne wydarzenie, które ciekawie jest 
przewidywać stojąc tu, w tym porażonym salonie sam na sam z 
pozbawioną płuc, wszystko przenikającą, władczą światło-
ciszą.
   Może lepiej byłoby włączyć telewizor. Ale reklamy 
adresowane do pozostałych normali budziły w nim strach. 
Powiadamiały go o niezliczonych przejawach rozwoju w 
dziedzinach, w których on, specjal, był kimś niepożądanym. 
Był bezużyteczny. Nie mógł, nawet gdyby chciał, wyemigrować. 
Po co więc tego słuchać? - zadał sobie pytanie, poirytowany. 
Do diabła z nimi i ich kolonizacją. Mam nadzieję, że tam też 
wybuchnie wojna, w końcu teoretycznie było to możliwe, i 
skończy się tam tak, jak na Ziemi. I każdy, kto wyemigrował, 
zostanie specjalem.
   Dobra, pomyślał, trzeba się zabierać do roboty. Dotknął 
klamki, która otwierała przed nim drogę do nie oświetlonego 
korytarza i cofnął się, gdy dostrzegł pustkę pozostałej 
części budynku. Czaiła się tam oczekując na niego siła, 
która - jak wyczuwał - pracowicie przenikała do jego 
mieszkania. O Boże, pomyślał i zamknął drzwi. Nie był 
jeszcze przygotowany do wędrówki tymi dudniącymi metalicznie 
schodami na płaski dach, gdzie nie miał żadnego zwierzęcia. 
Echo jego wspinaczki, echo nicości. Czas, by ująć uchwyty, 
powiedział do siebie i przeszedł przez salon do czarnej 
skrzynki empatycznej.
   Gdy włączył ją, z zasilacza wydobył się 
charakterystyczny, słaby zapach jonów ujemnych. Wciągnął je 
skwapliwie do płuc czując się już podniesiony na duchu. W 
tym czasie kineskop rozjarzył się słabą imitacją obrazu 
telewizyjnego, powstał kolaż utworzony z pozornie 
przypadkowych kolorów, linii, kształtów, które do chwili 
ujęcia uchwytów nic nie znaczyły. Nabrał więc głęboko 
powietrza w płuca, by się uspokoić i ujął oba uchwyty.
   Obraz ustalił się. Zobaczył natychmiast znajomy 
krajobraz, brunatne, nagie wzniesienie z kępkami 
wyschniętych na pieprz traw sterczących ukośnie w blade, 
pozbawione słońca niebo. Pojedyncza postać, mniej więcej o 
ludzkich kształtach, brnęła pod górę; stary człowiek odziany 
w wyszarzałą, bezkształtną szatę, okrycie tak nędzne, jakby 
urwane z wrogiej pustki nieba. Człowiek ten, Wilbur Mercer, 
posuwał się z trudem przed siebie i gdy John Isidore 
zaciskał uchwyty, czuł, jak stopniowo znika widok salonu, w 
którym stał. Zniszczone umeblowanie, ściany rozpłynęły się i 
przestał je zupełnie dostrzegać. Zamiast tego, jak zawsze, 
znalazł się na brunatnym wzgórzu, pod bezbarwnym niebem. 
Jednocześnie przestał już widzieć wspinaczkę starego 
człowieka. Teraz jego własne stopy przesuwały się, szukały 
oparcia wśród znajomych, luźnych kamieni, czuł te same, 
dawne, sprawiające ból, nierówności pod stopani i znów 
poczuł drażniące opary w powietrzu - powietrzu nie Ziemi, 
lecz jakiegoś obcego, odległego, ale dzięki empatycznej 
skrzynce natychmiast dostępnego miejsca.
   Przedostał się tam w sposób, który jak zawsze wprawiał go 
w zdumienie. Nastąpiło fizyczne zespolenie, podobnie jak 
umysłowa i duchowa identyfikacja z Wilburem Mercerem. 
Podobnie działo się ze wszystkimi, którzy trzymali uchwyty 
czy to tutaj na Ziemi, czy też na którejś ze skolonizowanych 
planet. Czuł ich, łączył w sobie bełkot ich myśli, słyszał w 
swym mózgu hałas ich wielu pojedynczych istnień. Oni i on 
dbali tylko o jedno - to zespolenie umysłów zwracało ich 
uwagę na wzgórze, na wchodzenie po zboczu, na konieczność 
wspinaczki. Krok za krokiem przekształcało się, tak wolno, 
że omal niepostrzegalnie. A było. Wyżej, pomyślał, podczas 
gdy kamienie grzechocząc toczyły się spod jego stóp. Dziś 
jestem wyżej niż wczoraj, a jutro... - on sam, zbiorcza 
postać Wilbura Mercera, spojrzała do góry, by popatrzeć na 
leżące przed nią podejście. Nie sposób dotrzeć do samego 
końca. Za daleko. Ale to nastąpi.
   Ciśnięty w niego kamień uderzył go w ramię. Poczuł ból. 
Zrobił półobrót i kolejny kamień przeleciał obok niego, 
chybiając. Uderzył w ziemię i ten odgłos zaskoczył Johna. 
Kto? - pomyślał, próbując dostrzec swego dręczyciela. Dawni 
przeciwnicy ukazali się na granicy jego pola widzenia. Szli 
jego śladem na wzgórze i pozostaną aż do samego szczytu...
   Przypomniał sobie wierzchołek, niespodziewanie płaski 
szczyt wzgórza. Tam kończyło się podejście i rozpoczynała 
następna część. Ile razy szedł tą drogą? Kolejne podejścia 
zamgliły się, przyszłość i przeszłość zamgliły się, to, 
czego doświadczył i czego będzie doświadczał, połączyło się 
tak, że nie pozostało nic poza tą chwilą, w której stał i 
odpoczywał masując skaleczone kamieniem ramię. Boże, 
pomyślał zmęczony. Jakże może to być słuszne? Dlaczego 
jestem tu sam, torturowany przez coś, czego nawet nie mogę 
zobaczyć? W tej samej chwili rozlegający się w jego wnętrzu 
gwar wszystkich znajdujących się w zespoleniu rozproszył 
złudzenie samotności.
   Czuliście to również, pomyślał. Tak, odparły głosy. 
Zostaliśmy uderzeni, w lewe ramię; boli jak diabli. W 
porządku, odparł. Lepiej będzie, gdy ruszymy dalej. Zaczął 
iść i wszyscy natychmiast przyłączyli się do niego.
   Kiedyś, przypomniał sobie, było inaczej. Zanim spadła 
klątwa; wcześniejszy, szczęśliwszy okres życia. Jego 
przybrani rodzice Frank i Cora Mercer znaleźli go płynącego 
w nadmuchanej, gumowej łódce ratunkowej koło wybrzeży Nowej 
Anglii... a może był to Meksyk, niedaleko portu Tampico? 
Teraz nie mógł przypomnieć sobie okoliczności. Dzieciństwo 
miał przyjemne, kochał wszystkie przejawy życia. Szczególnie 
zwierzęta i w rzeczy samej potrafił do pewnego czasu 
sprawić, że martwe zwierzęta stawały się takie jak 
poprzednio. Żył wśród królików i żuczków, obojętne gdzie to 
było, na Ziemi, czy na którejś planecie-kolonii, tego 
również nie mógł sobie teraz przypomnieć. Ale pamiętał 
morderców, bowiem aresztowali go jako szajbusa, specjala 
większego od jakiegokolwiek innego. I przez to właśnie 
wszystko się zmieniło.
   Miejscowe prawo zabraniało korzystania z umiejętności 
odwracania czasu, dzięki której martwi wracali do życia. 
Oznajmiono mu o tym, gdy miał szesnaście lat. Przez następny 
rok robił to w tajemnicy, w pozostałych jeszcze lasach, ale 
stara kobieta, której nigdy nie widział ani o niej nie 
słyszał, doniosła. Bez zgody rodziców oni - ci 
mordercy - zbombardowali wyjątkowy guzek, który wykształcił 
się w jego mózgu, zniszczyli go radioaktywnym kobaltem i ten 
czyn cisnął go w zupełnie inny świat, którego istnienia 
nigdy nie podejrzewał. Była to jama pełna zwłok i kości, z 
której latami starał się wydostać. Osioł i ropucha,
zwłaszcza ropucha - istoty dla niego najważniejsze - 
zniknęły, stały się stworzeniami wymarłymi, pozostały po 
nich tylko rozkładające się szczątki - tu bezoka głowa, tam 
znów fragment łapy. Wreszcie ptak, który przyleciał tam, by 
umrzeć, powiedział mu, gdzie się znajduje. Zapadł się do 
świata grobów. Nie mógł się z niego wydobyć, dopóki 
rozrzucone wokół niego kości nie staną się znowu częścią 
żywych istot. Został przyłączony do procesu przemiany 
materii innych istnień i dopóki one nie powstaną, on także 
nie będzie w stanie powstać.
   Nie zdawał sobie sprawy, jak długo trwała owa część 
cyklu. Ogólnie rzecz biorąc nic się nie działo, nie było 
więc też poczucia czasu. Wreszcie jednak kości pokryły się 
ciałem, wypełniły się puste oczodoły i nowe oczy przejrzały, 
a w tym samym czasie odtworzone dzioby i paszcze gdakały, 
szczekały i miauczały. Być może on tego dokonał, być może 
odrósł ów pozazmysłowy organ. Albo może nie miał w tym 
udziału; bardzo prawdopodobne, że mógł to być naturalny 
proces. W każdym razie nie pogrążał się już, zaczął wchodzić 
do góry, razem z innymi. Już dawno temu stracił ich z oczu i 
obecnie stwierdził, że najwidoczniej wspina się sam. Ale oni 
byli tutaj. Wciąż mu towarzyszyli i, co dziwne, czuł ich 
wewnątrz siebie.
   Isidore stał, trzymając dwa uchwyty i czuł, jak zawiera w 
swym jestestwie każdą żyjącą istotę, aż wreszcie niechętnie 
otworzył dłonie. Musiało się to, jak zawsze, skończyć, a w 
każdym razie ręka w miejscu, w które uderzył kamień, bolała 
i krwawiła.
   Obejrzał ramię, a potem niepewnym krokiem przeszedł do 
łazienki, by obmyć ranę. Nie było to pierwsze obrażenie, 
jakie otrzymał w czasie zespoleń z Mercerem i zapewne nie 
było ostatnie. Ludzie, szczególnie ci bardziej leciwi, 
umierali, zwłaszcza później, na szczycie wzgórza, gdzie 
męczarnie zaczynały być prowadzone na ostro. Ciekawe, czy 
zdołam znowu przejść przez tę część, rzekł do siebie 
wycierając skaleczenie. Możliwość zatrzymania pracy serca. 
Lepiej by było, pomyślał, gdybym mieszkał w mieście, gdzie 
każdy z takich budynków ma w pogotowiu lekarza z aparaturą 
do elektrycznego pobudzania serca. Tutaj, w samotności, to 
zbyt ryzykowne.
   Wiedział jednak, że musi podjąć ryzyko. Tak jak zawsze 
czynił to poprzednio. Jak czyniła to większość osób, nawet 
słabi fizycznie staruszkowie.
   Osuszył kleenexem zranione ramię.
   I usłyszał stłumiony i odległy telewizor.
   W tym domu jest ktoś poza mną, pomyślał ogarnięty dzikim 
popłochem, nie mogąc w to uwierzyć. To nie mój telewizor, 
mój jest wyłączony i czuję drgania podłogi. To jest niżej, 
na zupełnie innym piętrze!
   Już nie jestem tu zupełnie sam, uświadomił sobie. 
Wprowadził się jeszcze jeden lokator, zajął któreś z 
opuszczonych mieszkań i to tak niedaleko, że mogę go 
słyszeć. To musi być poziom drugi albo trzeci, na pewno nie 
niżej. Trzeba sprawdzić, myślał gorączkowo. Jak się 
postępuje, gdy wprowadza się nowy lokator? Zachodzi się do 
niego i coś pożycza, czyż nie tak? Nie mógł sobie 
przypomnieć. Dotąd nic podobnego mu się nie zdarzyło, czy 
tu, czy też gdziekolwiek indziej. Ludzie wyprowadzali się, 
emigrowali, ale nikt nigdy się nie sprowadzał. Muszę im coś 
zanieść, postanowił. Kubek wody albo raczej mleka; tak 
mleka, albo mąki, albo może jajko - a właściwie, ich 
namiastki.
   Zajrzał do lodówki, której sprężarka od dawna już nie 
działała i znalazł podejrzaną kostkę margaryny. Trzymając ją 
w ręku ruszył w podnieceniu, z łomocącym sercem, na niższy 
poziom. Muszę być spokojny, uzmysłowił sobie. Nie mogę dać 
mu poznać, że jestem kurzym móżdżkiem. Jeżeli zorientuje się, 
że jestem kurzym móżdżkiem, nie będzie chciał ze mną 
rozmawiać, zawsze się tak dzieje z jakiegoś powodu. Ciekaw 
jestem dlaczego?
   Pobiegł wzdłuż korytarza.

                        Rozdział III

   Po drodze do pracy Rick Deckard, podobnie jak Bóg wie, ilu 
innych ludzi, przez chwilę wałęsał się przed jednym z licznych, 
ale największym sklepem ze zwierzętami w San Francisco. Struś, 
siedzący w klatce z przezroczystego plastyku, umieszczonej w 
środku okna wystawowego, które zajmowało całą długość budynku, 
odpowiedział mu spojrzeniem na spojrzenie. Według tabliczki 
informacyjnej ptaka dostarczono niedawno z zoo w Cleveland. 
Był jedynym strusiem na Zachodnim Wybrzeżu. Rick przez chwilę 
gapił się na niego, a potem przez parę minut spoglądał 
posępnie na wywieszkę z ceną. Wreszcie ruszył w stronę Pałacu 
Sprawiedliwości na Lombard Street. Kiedy dotarł na miejsce, 
okazało się, że spóźnił się piętnaście minut.
   Gdy otworzył drzwi do gabinetu, jego przełożony, 
inspektor policji Harry Bryant, rudzielec o odstających 
uszach, niechlujnie ubrany, ale spostrzegawczy i wiedzący 
pra
wie wszystko, co miało jakiekolwiek znaczenie, zawołał 
do niego z korytarza: 
   - Spotkajmy się o dziewiątej trzydzieści w biurze Dave'a 
Holdena. - Mówiąc to przerzucał plik żółtawych arkuszy 
przebitki, zadrukowanych na maszynie i umocowanych na 
podkładce. - Holden - ciągnął dalej - leży w szpitalu Mount 
Zion z laserowym postrzałem grzbietu. Spędzi tam 
przynajmniej miesiąc. Do chwili, kiedy zdołają doprowadzić 
do przyjęcia się przeszczepu nowych plastorganicznych 
fragmentów pleców.  
   - Co się stało? - zapytał Rick, czując zimny dreszcz 
przebiegający mu po krzyżu. Główny łowca wydziału wczoraj 
był zupełnie zdrów. Pod koniec dnia jak zwykle wystartował 
swoją maszyną do mieszkania w gęsto zamieszkanej, ekskluzywnej 
dzielnicy Nob Hill.
   Bryant burknął coś przez ramię o spotkaniu w biurze 
Dave'a o dziewiątej trzydzieści i odszedł, pozostawiając 
Ricka na korytarzu.
   Wchodząc do gabinetu, Rick usłyszał za plecami głos swojej 
sekretarki, Ann Marsten:
   - Panie Deckard, czy pan wie, co stało się Holdenowi? 
Postrzelony.
   Podążyła za nim do dusznego, budzącego uczucie 
klaustrofobii pokoju i włączyła aparaturę filtrującą 
powietrze.
   - Tak - odparł z roztargnieneim.
   - To musiał być jeden z tych nowych supersprytnych 
andków, wypuszczanych przez Korporację Rosena - oznajmiła 
panna Marsten. - Czytał pan ich broszurę i specyfikację? 
Zastosowany przez nich moduł mózgowy Nexus-6 jest w stanie 
dokonać wyboru spośród dwóch trylionów składowych albo 
dziesięciu milionów odrębnych połączeń nerwowych. - Zaczęła 
mówić ciszej. - Nie zdążył pan na wideołącze, które odbyło 
się dzisiaj rano. Powiedziała mi o nim panna Wild. Połączenie 
z centralą, dokładnie o dziewiątej.
   - Łącze z zewnątrz? - spytał Rick.
   - Nie, od nas - odparła panna Marsten. - Pan Bryant 
dzwonił do WOP... do Rosji. Pytał, czy będą chcieli wystąpić 
z oficjalną, pisemną skargą przeciwko wschodniej delegaturze 
Korporacji Rosena.
   - Harry ciągle chce doprowadzić do wycofania z rynku 
modułu Nexus-6? - Wcale nie był tym zaskoczony. Od momentu, 
kiedy w kwietniu opublikowano tabele osiągów i dane 
techniczne, większość policyjnych agend,  które zajmowały się 
ściganiem zbiegłych andków, zaczęła protestować. - Sowiecka 
policja nie ma wcale większych możliwości działania niż my. 
Z prawnego punktu widzenia producenci modułu mózgowego 
Nexus-6 działają na podstawie przepisów kolonialnych, bo ich 
macierzyste, automatyczne zakłady produkcyjne znajdują się 
na Marsie. Lepiej będzie, jeżeli po prostu przyjmiemy do 
widomości istnienie nowego modułu mózgowego - stwierdził. - 
Zawsze miało to ten sam przebieg, za każdym razem, kiedy 
wprowadzano nowy moduł. Pamiętam, jak protestowano,
kiedy ludzie Sudermana rzucili w 1989 na rynek swój stary 
T-14. Każda organizacja policyjna na półkuli zachodniej 
twierdziła, że nie istnieje test, dzięki któremu można będzie 
je wykryć w czasie próby nielegalnego wjazdu. I prawdę mówiąc, 
przez jakiś czas policja miała rację.- Jak sobie przypominał, 
jakoś zdołało się przedostać ponad pięćdziesiąt androidów T-14 
i w niektórych przypadkach nie zostały wykryte przez cały rok. 
Potem jednak w działającym w Związku Radzieckim Instytucie 
Pawłowa został opracowany Empatyczny Test Voigta. I jeśli
nie mylił się, żaden android T-14 nie sprostał tej właśnie 
próbie.
   - Chce pan wiedzieć, co mu odpowiedziała rosyjska 
policja? - zapytała panna Marsten. - To również wiem. - Jej 
piegowata, okrągła jak pomarańcza twarz promieniała.
   - Dowiem się od Harry'ego Bryanta - odparł Rick. Był 
poirytowany. Plotki biurowe zawsze go drażniły, bo zawarte  
w nich wiadomości okazywały się lepsze od prawdziwych. 
Usadowił się za biurkiem i tak długo grzebał w szufladzie, 
aż panna Marsten zrozumiała aluzję i wyszła.  
   Wyciągnął z szuflady starą, pozaginaną, brązową kopertę. 
Oparł się wygodnie, odchylając imponujące oparcie fotela i 
przerzucał zawartość koperty do chwili, kiedy natknął się na 
to, czego szukał - obszerny zbiór danych Nexusa-6.
   Krótka lektura potwierdziła informacje panny Marsten. 
Nexus-6 posiadał dwa tryliony składowych oraz możliwość 
dokonywania wyboru w zakresie dziesięciu milionów możliwych 
kombinacji działalności umysłowej. Android wyposażony w taką 
właśnie strukturę mózgu w ciągu 0,45 sekundy mógł 
zastosować jedną z czternastu podstawowych postaw reagowania. 
Żaden z testów na inteligencję nie był w stanie wykryć takiego 
andka. Z drugiej jednak strony od wielu już lat, od czasów 
prymitywnych, topornych wersji z lat siedemdziesiątych, testy 
na inteligencję nie doprowadziły do przyłapania żadnego andka.
   Androidy typu Nexus-6, uświadomił sobie Rick, pod 
względem inteligencji przewyższały wiele klas osobników 
ludzkich. Innymi słowy, androidy wyposażone w nowy moduł 
mózgowy Nexus-6, z pragmatycznego i pozbawionego sentymentów 
punktu widzenia, ewolucyjnie przegoniły większą ilościowo, 
ale gorszą jakościowo, część ludzkości. Na dobre lub 
złe. Sługa w niektórych przypadkach bywał sprytniejszy od 
pana. Ale pojawiły się nowe skale porównawcze, takie 
jak na przykład Empatyczny Test Voigta-Kampffa i pomogły w 
ustalaniu kryteriów oceny. Żaden android, bez względu na 
swój potencjał intelektualny, nie mógł niczego zrozumieć z 
zespolenia, które zachodziło systematycznie w kręgach 
wyznawców merceryzmu. A przecież było to zjawisko, którego 
zarówno on, jak każdy, nawet niedorozwinięty kurzy móżdżek,
doświadczał bez najmniejszych kłopotów.
   Zastanawiał się, podobnie jak czyniło to od czasu do czasu 
wiele innych osób, dlaczego poddawane pomiarom empatycznym 
androidy okazują się całkowicie bezradne. Najwyraźniej empatia 
istniała jedynie w ludzkiej społeczności, podczas gdy 
inteligencję można było odnaleźć we wszystkich biologicznych 
gromadach i rzędach, nie wyłączając pajęczaków. Przede 
wszystkim umiejętności empatyczne wymagały posiadania w 
pełni sprawnego instynktu grupowego. Dla pojedynczego 
organizmu, takiego jak pająk, były one zupełnie zbędne i w 
gruncie rzeczy przeszkadzałyby mu przeżyć. Niewątpliwie
dzięki nim zdawałby sobie sprawę, że jego ofiara pragnie żyć. 
W związku z tym  wszystkie drapieżniki, nawet wysoko 
rozwinięte ssaki, takie jak na przykład kotowate, wyginęłyby z 
głodu.
   Empatia, doszedł kiedyś do wniosku, musiałaby ograniczać 
się do stworzeń trawożernych albo przynajmniej wszystkożernych,
które byłyby w stanie powstrzymać się od spożywania mięsa. 
Przecież dar empatii zacierał granice między napastnikiem i 
ofiarą, między zwycięzcą i pokonanym. Podobnie jak w czasie 
zespolenia z Mercerem, kiedy wszyscy razem  wchodzili w górę, 
a kiedy cykl kończył się, razem wpadali w jamę świata grobów. 
Przypominało to swego rodzaju osobliwe, obosieczne biologiczne 
ubezpieczenie. Gdy bowiem jakaś istota przeżywała radość, 
wtedy egzystencje wszystkich innych zawierały jakiś okruch 
radości. Jednak jeżeli jakieś jestestwo cierpiało, cała 
zbiorowość nie była w stanie pozostać zupełnie obojętna na 
jego ból. Zwierzę stadne, takie jak człowiek, mogło 
dzięki empatii podwyższyć swój współczynnik przeżycia. Sowy 
lub kobry uległyby zniszczeniu.
   Najwidoczniej humanoidalny robot był samotnym 
drapieżnikiem.  
   Rick lubił myśleć o nich właśnie w ten sposób. Dzięki 
temu jego praca stawała się łatwiejsza do zniesienia.  
Usuwając - to znaczy zabijając - andka, nie naruszał 
sformułowanych przez Mercera zasad życia. Będziesz zabijał 
jedynie zabójców - oznajmił im Mercer w roku, w którym 
skrzynki empatyczne pojawiły się na Ziemi. I w miarę jak 
merceryzm przekształcał się w normalną teologię, 
niepostrzeżenie, zakulisowo rozwijało się również pojęcie 
Zabójców. W merceryzmie Zło Absolutne szarpie wytarty 
płaszcz mężczyzny, który potykając się idzie pod górę, ale 
nigdy do końca nie było jasne, kogo lub co reprezentuje owa 
kwintesencja zła. Mercerysta czuł zło, nie rozumiejąc go. 
Innymi słowy, mercerysta mógł dostrzec ledwo zauważalną 
obecność Zabójców tam, gdzie uznał to za słuszne. Dla Ricka 
Deckarda zbiegły humanoidalny robot, który zabił swojego 
pana, i został wyposażony w inteligencję stawiającą go 
intelektualnie wyżej od wielu istot ludzkich, nie dbał o 
zwierzęta, nie posiadał umiejętności odczuwania empatycznej 
radości z sukcesów innej formy życia ani smutku z jej 
niepowodzeń, uosabiał Zabójców.  
   Myśląc o zwierzętach, przypomniał sobie strusia, 
widzianego w sklepie ze zwierzętami. Na jakiś czas odsunął 
od siebie dane modułu mózgowego Nexus-6, wziął szczyptę 
tabaki "Mrs Siddon's 3 & 4" i pogrążył się w myślach. Potem 
spojrzał na zegarek i zobaczył, że ma jeszcze czas. Pochylił 
się nad stojącym na biurku wideofonem i polecił pannie 
Marsten: 
   - Proszę mnie połączyć ze sklepem zoologicznym "Szczęśliwy 
Pies" na Sutter Street.
   - Tak jest, proszę pana - odparła panna Marsten i otworzyła 
swoją książkę telefoniczną.
   Przecież nie mogą chcieć za strusia aż tyle, pomyślał Rick. 
Spodziewają się, że klient potarguje się jak za dawnych 
czasów przy kupnie samochodów.
   - Sklep zoologiczny "Szczęśliwy Pies" - rozległ się głos 
mężczyzny i na ekranie wideofonu Ricka pojawiła się maleńka, 
uśmiechnięta twarz. W tle słychać było hałasujące zwierzęta.
   - Chodzi mi o strusia, którego trzymacie państwo w oknie 
wystawowym - powiedział Rick, bawiąc się stojącą na biurku 
ceramiczną popielniczką. - Jaką zaliczkę musiałbym za niego 
wpłacić?
   - Zobaczmy - rzekł sprzedawca sięgając po pióro i blok 
papieru. - Jedna trzecia płatna przy zakupie. - Zastanowił 
się przez chwilę. - Przepraszam, ale czy będzie pan 
jednocześnie coś nam sprzedawał?
   - Jeszcze nie podjąłem decyzji - odparł ostrożnie Rick.
   - Powiedzmy, że sprzedajemy na podstawie 
trzydziestomiesięcznego kontraktu - powiedział ekspedient. - 
Z bardzo niskim oprocentowaniem w wysokości sześciu procent
miesięcznie. W rezultacie pańska miesięczna płatność po 
rozsądnym potrąceniu....
   - Musicie państwo obniżyć żądaną cenę - oznajmił Rick. - 
Opuśćcie dwa tysiące, a nie będę niczego przynosił do 
sprzedaży. Przyjdę z gotówką. - Dave Holden, pomyślał Rick, 
jest wyłączony z akcji. To mogłoby wiele znaczyć... Wszystko 
zależy od tego, ile w ciągu najbliższego miesiąca pojawi 
się przydziałów.
   - Proszę pana - wyjaśnił ekspedient. - Nasza cena 
wyjściowa jest już i tak o tysiąc dolarów poniżej kosztów 
własnych. Proszę sprawdzić w swoim Sidneyu, poczekam. 
Chciałbym, aby sam pan przyznał, że żądamy uczciwej ceny. 
   Chryste, pomyślał Rick. Trzymają się twardo. Jednak, po 
prostu dla sportu, wyciągnął pogniecionego Sidneya z kieszeni 
marynarki, przekartkował do pozycji "Struś przecinek 
samiec/samica, stary/młody, chory/zdrowy, pierwszy 
właściciel/ kolejny właściciel" i sprawdził ceny.
   - Pierwszy właściciel, samiec, młody, zdrowy - 
poinformował go sprzedawca. - Trzydzieści tysięcy dolarów. 
On również miał przed sobą otwartego Sidneya. - Liczymy 
dokładnie tysiąc poniżej kosztów. A więc, pańska zaliczka...
   - Przemyślę to - odparł Rick - i zadzwonię do państwa.  
   Zaczął odkładać słuchawkę.
   - Jak się pan nazywa, sir? - spytał czujnie ekspedient.
   - Frank Merriwell - rzekł Rick.
   - Mogę prosić o adres, panie Merriwell? To na wypadek, 
gdyby zadzwonił pan w czasie mojej nieobecności. 
   Wymyślił adres i odłożył słuchawkę wideofonu na widełki. 
Pieniądze, pomyślał. Podniósł znowu mikrotelefon i rzucił 
ostro. - Proszę wyjście na miasto, panno Marsten. I niech
pani nie słucha rozmowy, jest poufna. - Spojrzał na nią ostro.
   - Tak jest, proszę pana - powiedziała panna Marsten. - 
Proszę wybrać numer. - Potem wyłączyła się z obwodu, 
pozostawiając go sam na sam z zewnętrznym światem.
   Wybrał z pamięci numer sklepu z pseudozwierzętami, w 
którym kupił swoją sztuczną owcę. Na ekranie pojawił się 
mężczyzna ubrany jak weterynarz. 
   - Doktor McRae - przedstawił się.
   - Tu mówi Deckard. Ile kosztuje elektryczny struś?
   - Och, sądzę, że powinno to pana kosztować mniej niż 
osiemset dolarów. Kiedy chciałby pan dostawę? Musielibyśmy 
go dla pana zrobić. Nie ma obecnie szczególnego popytu na...
   - Porozmawiam z panem później - przerwał mu Rick. 
Spojrzał na zegarek i przekonał się, że jest już dziewiąta 
trzydzieści. - Do widzenia. 
   Szybko rozłączył się, wstał i wkrótce stał już przed 
drzwiami gabinetu inspektora Bryanta. Minął jego 
recepcjonistkę, przystojną, o długich do pasa, zaplecionych 
w warkocze srebrzystych włosach, potem sekretarkę, 
starożytnego potwora z jurajskiego bagna, chytrego i 
znieruchomiałego niby jakaś archaiczna zjawa zastygła w świecie 
grobów. Żadna z kobiet nie odezwała się do niego, ani on do 
nich. Otworzył wewnętrzne drzwi i skinął głową przełożonemu, 
który rozmawiał właśnie przez telefon. Usiadł, wyciągnął 
przyniesione dane Nexusa-6 i kiedy inspektor Bryant prowadził 
rozmowę, przeczytał je ponownie.
   Czuł przygnębienie. A przecież, logicznie rzecz biorąc, 
nagłe wyłączenie Davego z obiegu powinno przynieść mu choć 
trochę zadowolenia.
.T:blade2






                                 
 

                         Rozdział IV

   Zapewne martwię się, doszedł do wniosku Rick Deckard, że 
to, co zdarzyło się Davemu, może się zdarzyć i mnie. Andek, 
który był na tyle sprytny, że trafił go z lasera, pewnie 
zdoła uporać się również  ze mną. Ale jednak nie był to ten 
powód.
   - Widzę, że przyniosłeś ściągawkę na temat nowego modułu 
mózgowego - stwierdził inspektor Bryant odkładając słuchawkę 
wideofonu.
   - Tak - odparł Rick. - Słyszałem biurowe plotki na ten 
temat. Z iloma andkami mamy do czynienia i jak wielu Davemu 
udało się załatwić?
   - Zaczęliśmy z ośmioma - rzekł Bryant spoglądając do 
notatek. - Usunął dwa pierwsze.
   - A pozostałe sześć jest tu, w Północnej Kalifornii?
   - Mamy takie informacje. Dave też tak przypuszcza. To 
właśnie z nim rozmawiałem. Mam notatki, leżały w jego biurku. 
Powiada, że jest w nich wszystko, co wie. - Bryant postukał 
palcem w plik papierów. Jak na razie nie robił wrażenia, że 
chce przekazać je Rickowi, ale z jakiegoś powodu sam je 
kartkował, marszcząc brwi i co chwila oblizując wargi.
   - Nie mam obecnie niczego w harmonogramie - stwierdził 
Rick. - Jestem gotów przejąć sprawy Davego.
   - W czasie testowania podejrzanych osobników Dave stosował 
Zmodyfikowaną Skalę Vogta-Kampffa. Zdajesz sobie sprawę, w 
każdym razie powinieneś zdawać sobie sprawę, że ten test nie 
dotyczy konkretnie nowego modułu mózgowego. Żaden  
test ich nie dotyczy. Ale skala Voigta zmodyfikowana trzy lata 
temu przez Kampffa jest wszystkim, czym dysponujemy. - 
Przerwał, namyślając się przez chwilę. - Dave uważał ją za 
dokładną. Może miał rację. Zanim jednak zabierzesz się za tę 
szóstkę, chciałbym ci coś zaproponować. - Znowu postukał 
palcem w plik notatek.  - Leć do Seattle i pogadaj  z ludźmi 
z Korporacji Rosena. Każ im zademonstrować reprezentatywne 
próbki typów, w których stosuje się nowy moduł Nexus-6.
   - I przeprowadzę na nich test Voigta-Kampffa - uzupełnił 
Rick.
   - To bardzo prosto brzmi - powiedział Bryant właściwie do 
siebie.
   - Słucham?
   - Myślę, że w czasie twojego przelotu sam porozmawiam z 
Korporacją Rosena - oznajmił Bryant i spojrzał 
na Ricka. Obgryzał przez chwilę paznokieć i w końcu podjął 
decyzję. - Mam zamiar omówić z nimi możliwość włączenia do
grupy, obok nowych androidów, również kilku ludzi. Ty jednak 
nie zostaniesz poinformowany, którzy to. Wyboru 
dokonam osobiście, uzgadniając go z producentem. Zanim 
dojedziesz na miejsce, powinni już wszystko przygotować. - 
Ostrym ruchem wycelował palec w stronę Ricka. Twarz miał 
surową. - Po raz pierwszy będziesz pełnił obowiązki starszego 
łowcy. Dave wie bardzo dużo, ma za sobą wiele lat 
doświadczenia. 
   - Ja również - odparł z napięciem w głosie Rick.
   - Wypełniałeś zadania, które przechodziły do ciebie z 
rozkładu zajęć Dave'a. Zawsze podejmował decyzje, które 
prace należy ci przekazać, a które nie. Teraz jednak masz 
do czynienia z sześcioma, które miał zamiar usunąć osobiście. 
A jeden z nich zdołał go dopaść pierwszy. Ten. - Bryant 
przekręcił leżące przed nim notatki tak, że Rick był w stanie 
do nich zajrzeć. - Max Polokov - oznajmił. - Pod takim 
nazwiskiem w każdym razie występuje. Zakładamy oczywiście, 
że Dave ma rację. Wszystko, cała lista opiera się na 
założeniach. A jednak Zmodyfikowana Skala Voigta-Kampffa 
została zastosowana jedynie do pierwszych trzech. Dwóch, 
których Dave usunął, a potem do Polokova. Andek trafił go z 
lasera w chwili, gdy Dave przeprowadzał na nim test.
   - Co dowodzi, że Dave miał rację - stwierdził Rick. - W 
przeciwnym razie nie dokonywano by na niego zamachu. Polokov 
nie miałby motywu.
   - Ruszaj do Seattle - polecił Bryant. - Nie mów im nic 
jako pierwszy. Załatwię to  sam. Posłuchaj. - Wstał i 
popatrzył poważnie na Ricka. - Gdy będziesz tam przeprowadzał 
test Voigta-Kampffa i jeden z ludzi nie zdoła go przejść...
   - To niemożliwe - oznajmił Rick. 
   - Pewnego dnia, kilka tygodni temu, rozmawiałem z Davem 
dokładnie o tym samym. Otrzymałem notatkę z radzieckiej 
policji, samej WOP. Rozkolportowano ją na całej Ziemi i w 
koloniach. Grupa psychiatrów z Leningradu złożyła WOP 
następującą propozycję. Chcą zastosować najnowszy i 
najbardziej precyzyjny analityczny instrument badania 
profilu osobowości, używany w czasie identyfikacji androidów 
- innymi słowy skalę Voigta-Kampffa - do przetestowania 
starannie dobranej grupy schizoidalnych i schizofrenicznych 
pacjentów-ludzi. Szczególnie tych, którzy zdradzają objawy 
tak zwanego "spłaszczenia rezultatu". Słyszałeś o tym?
   - To właśnie określa skala - odparł Rick.
   - W takim razie rozumiesz, czego się obawiali.
   - Ten problem istniał zawsze. Od czasu, kiedy po raz 
pierwszy zetknęliśmy się z androidami podszywającymi się 
pod ludzi. Jednomyślną opinię policji poznał pan z 
napisanego osiem lat temu artykułu Luriego Kampffa pod 
tytułem "Blokady personifikacyjne u niezdegenerowanego 
schizofrenika". Kampff porównał zmniejszone zdolności 
empatyczne zidentyfikowane u chorych umysłowo ludzi i 
powierzchownie podobne, ale zasadniczo...
   - Leningradzcy psychiatrzy uważają - przerwał mu 
brutalnie Bryant - że nie wszyscy ludzie zdołaliby przejść 
przez test Voigta-Kampffa. Gdybyś przebadał ich w czasie 
swojej pracy policyjnej, uznałbyś ich za humanoidalne 
roboty. Usunąłbyś ich, ale byłaby to pomyłka.  
   Zamilkł, czekając na odpowiedź Ricka.
   - No tak, ale ci osobnicy - rzekł Rick - są...
   - W zakładach zamkniętych - przytaknął Bryant. - Nie 
potrafią funkcjonować w otaczającym świecie. Z całą pewnością 
nie uniknęliby rozpoznania jako zaawansowani psychotycy - 
chyba że ich załamanie nastąpiło niedawno, gwałtownie i nie 
było w pobliżu nikogo, kto mógłby ów fakt spostrzec. Ale 
hipotetycznie jest to możliwe!
   - Szansa jedna na milion - odparł Rick. Domyślił się 
jednak, do czego inspektor zmierza.
   - Dave'a niepokoiło właśnie pojawienie się nowego, 
zmodyfikowanego typu Nexus-6. Jak wiesz, Korporacja Rosena 
zapewniła nas, że Nexusa-6 można zidentyfikować standardowym 
testem określającym. Uwierzyliśmy im na słowo. A teraz 
jesteśmy zmuszeni, choć było to do przewidzenia, ustalić 
wszystko na własną rękę. Właśnie to będziesz robił w 
Seattle. Doskonale zdajesz sobie sprawę, że mogą cię 
spotkać rozmaite niepowodzenia, prawda? Jeżeli nie zdołasz 
wyodrębnić wszystkich humanoidalnych robotów, będzie to 
oznaczało, że nie mamy niezawodnego narzędzia analitycznego 
i być może nigdy nie zdołamy odnaleźć tych, którzy nam 
uciekli. Jeżeli na podstawie testów uznasz człowieka za 
androida... - Bryant spojrzał na niego lodowatym wzrokiem. - 
Będzie to niezwykle niezręczna sytuacja, choć nikt, a na 
pewno nikt z ludzi Rosena, nie poda tego do wiadomości. W 
gruncie rzeczy potrafilibyśmy ukrywać ten fakt w 
nieskończoność, choć oczywiście będziemy musieli 
poinformować WOP, a oni z kolei powiadomią Leningrad. W 
końcu wszystko wyjdzie na jaw, ale do tej pory może zdołamy 
opracować lepszy test. - Podniósł słuchawkę. - Chcesz 
ruszać?  Weź maszynę wydziału i zatankuj z naszego 
dystrybutora.  
   Rick wstał i powiedział: 
   - Czy mógłbym wziąć ze sobą notatki Dave'a? Chciałbym je 
przeczytać po drodze.
   - Poczekajmy, aż wypróbujesz swój test w Seattle - 
oznajmił Bryant. Ton jego głosu był zaskakująco zdecydowany 
i Rick Deckard to zauważył.
                              *
   Kiedy wylądował hoverem Wydziału Policji na dachu 
budynku Korporacji Rosena w Seattle, dostrzegł czekającą na 
niego młodą kobietę. Była szczupła i czarnowłosa, miała 
nowe, duże, filtrujące kurz okulary. Podeszła do jego maszyny 
trzymając ręce głęboko wepchnięte w kieszenie długiego 
płaszcza w jaskrawe pasy. Na jej drobnej, o wyraźnych rysach 
twarzy malował się wyraz posępnego niesmaku.
   - O co chodzi? - spytał Rick wychodząc z pojazdu.
   - Och, nie wiem - odpowiedziała wymijającym tonem 
dziewczyna. - Pewnie to przez ton, jakim rozmawiano z nami 
przez wideofon. Nieważne. - Wyciągnęła gwałtownie rękę, 
odruchowo ujął ją. - Jestem Rachel Rosen. Sądzę, że pan 
nazywa się Deckard.
   - To nie był mój pomysł - oznajmił.
   - Tak, inspektor Bryant nam powiedział. Ale jest pan 
oficjalnym przedstawicielem Wydziału Policji z San Francisco, 
a to oznacza kwestionowanie faktu, że nasz produkt ma na celu 
jedynie przynieść dobro społeczeństwu. - Spojrzała na niego spod 
długich, zapewne sztucznych rzęs.
   - Humanoidalny robot jest taką samą maszyną jak każda 
inna - stwierdził Rick. - Jego funkcja w bardzo krótkim 
czasie może oscylować między dobrodziejstwem a zagrożeniem. 
W przypadku dobrodziejstwa nie jest to nasz problem.
   - Ale kiedy występuje zagrożenie, wtedy pan wkracza - 
rzekła Rachel Rosen. - Czy to prawda, panie Deckard, że jest 
pan łowcą?
   Wzruszył ramionami i niechętnie kiwnął głową.
   - Uznanie androida za nieożywiony przedmiot przychodzi 
panu bez trudu - dodała dziewczyna. - W związku z tym może 
go pan, jak się to określa, "usunąć".
   - Czy wybraliście  dla mnie grupę doświadczalną? 
- zapytał. - Chciałbym... - Przerwał. Zobaczył nagle ich 
zwierzęta.
   Uświadomił sobie, że tak potężną korporację było na nie 
stać. Najwidoczniej w podświadomości spodziewał się takiej 
kolekcji, czuł więc obecnie nie zdziwienie, ale coś w 
rodzaju tęsknoty. Spokojnym krokiem odszedł od dziewczyny, 
kierując się w stronę najbliższej zagrody. Mógł już czuć ich 
zapach, a właściwie kilka zapachów bijących od stojących lub 
siedzących stworzeń.  A także śpiących, jak w przypadku 
czegoś, co przypominało szopa.  
   Nigdy dotąd w całym swoim życiu nie widział na własne oczy 
szopa. Znał to zwierzę jedynie z trójwymiarowych filmów 
w telewizji. Z jakiegoś powodu pył zaatakował ten gatunek 
niemal tak gwałtownie jak ptaki i do chwili obecnej nie 
ocalał prawie ani jeden szop. Odruchowo wyciągnął mocno 
zużytego Sidneya i sprawdził notowania tego zwierzęcia z 
wszystkimi wariantami. Ostatnie ceny podane były oczywiście 
kursywą, podobnie jak na perszerony. Nie oferowano do 
sprzedaży żadnego, za żadną cenę. Katalog Sidneya podawał 
jedynie kwotę, na jaką opiewała ostatnia transakcja związana 
z szopem. Suma była astronomiczna.
   - Nazywa się Bill - powiedziała stojąca za jego plecami 
dziewczyna. - Szop Bill. Dostaliśmy go dopiero w ubiegłym 
roku od jednej ze związanych z nami spółek. - Wskazała obok 
niego i dopiero wtedy zwrócił uwagę na uzbrojonych strażników, 
którzy stali z gotowymi do strzału lekkimi, szybkostrzelnymi 
skotami. Od chwili wylądowania nie spuszczali oczu z Deckarda. 
A przecież, pomyślał, mój hover ma wyraźnie widoczne 
oznakowania pojazdu policyjnego.
   - Wielki producent androidów - stwierdził z namysłem - 
inwestuje swoje nadwyżki kapitałowe w żywe zwierzęta.
   - Niech pan spojrzy na sowę - zwróciła jego uwagę Rachel. 
- O tam, obudzę ją dla pana. - Popatrzyła w stronę małej, 
odległej klatki, w której w samym środku sterczało rozłożyste, 
uschnięte drzewo.
   Nie ma już sów, nieomal mu się wyrwało. Albo tak nam 
wmówiono.  Sidney, pomyślał. Podaje je w swoim katalogu jako 
wymarły gatunek: mała, czyściutka literka W pojawiająca się 
regularnie w całym katalogu. Kiedy dziewczyna szła przed 
nim, sprawdził i okazało się, że miał rację. Sidney nigdy 
nie popełnia błędów, powiedział w myśli. Przecież o tym 
wiemy. Na czym innym moglibyśmy polegać?  
   - Jest sztuczna - powiedział w nagłym olśnieniu. 
Rozczarowanie, które nim owładnęło, było ostre i intensywne. 
   - Nie. - Uśmiechnęła się do Ricka. Jej równe, drobne zęby 
były tak samo białe, jak oczy i włosy - czarne.
   - Ale Sidney określa je jako wymarłe - oznajmił, usiłując 
pokazać jej katalog. Udowodnić.
   - Nie dokonujemy zakupów u Sidneya ani u żadnego innego 
handlarza zwierząt - odparła dziewczyna. - Wszystkie nabytki 
sprowadzamy od osób prywatnych i ceny, które płacimy, nie 
są rejestrowane. Mamy również naszych własnych przyrodników 
- dodała. - Obecnie pracują w Kanadzie. Pozostało tam 
jeszcze stosunkowo sporo lasów. Wystarcza małym zwierzętom 
i swego czasu wystarczało ptakom. 
   Przez długą chwilę stał patrząc na drzemiącą na grzędzie 
sowę. Przez głowę przebiegały mu tysiące myśli - o wojnie, o 
dniach, kiedy sowy spadały z nieba. Przypominał sobie, jak 
za jego dziecinnych lat wymierał gatunek po gatunku i 
codziennie donosiły o tym gazety - jednego dnia lisy, 
następnego borsuki, aż wreszcie ludzie przestali czytać 
ciągłe nekrologi zwierząt.  
   Pomyślał również o swojej potrzebie posiadania 
prawdziwego zwierzęcia. Ponownie poczuł ogarniającą go 
nienawiść do swojej elektrycznej owcy, o którą musiał się 
troszczyć. Zupełnie jakby żyła naprawdę. Tyrania przedmiotu, 
pomyślał. Ona nie wie, że ja w ogóle istnieję.  Podobnie jak 
androidy nie umie przyjąć do świadomości istnienia kogoś 
innego. Nigdy dotąd nie myślał o podobieństwach 
elektrycznego zwierzęcia i andka. Elektryczne zwierzę, 
myślał, może być uznane za podgrupę andków, coś w rodzaju 
znacznie bardziej prymitywnego robota. Albo na odwrót - 
androida można uznać za wysoce rozwiniętą, ewolucyjną wersję 
pseudozwierzęcia. Obydwa punkty widzenia napawały go odrazą.  
   - Gdybyście państwo sprzedawali swoją sowę - zapytał 
Rachelę Rosen - to ile byście za nią chcieli i jak duża 
byłaby zaliczka?
   - Nigdy nie sprzedalibyśmy naszej sowy. - Przyglądała mu 
się wzrokiem, w którym zadowolenie mieszało się ze 
współczuciem. - A nawet gdybyśmy ją sprzedawali, nie sądzę, 
aby było pana na nią stać. Jakie zwierzę ma pan w domu?
   - Owcę - odparł. - Suffolka o czarnym pysku.
   - No cóż, powinien pan być szczęśliwy.
   - Jestem - odparł. - Po prostu zawsze chciałem mieć sowę, 
nawet dawno temu, zanim wszystkie padły martwe. - Zreflektował 
się. - Wszystkie, oprócz waszej.
   - Nasz obecny program finansowy i plany ogólne zakładają 
zdobycie dodatkowej sowy, którą chcielibyśmy skojarzyć ze 
Scrappym - powiedziała Rachel, wskazując sowę na grzędzie. 
Ptak na chwilę otworzył żółte szczeliny oczu, które po chwili 
zamknęły się, gdy sowa ponownie podjęła drzemkę. Jej pierś 
uniosła się i opadła, jakby ptak westchnął przez sen. 
   Oderwał się od tego widoku - czuł, jak gorycz zaczyna 
przenikać jego poprzednie uczucie podziwu i pożądania - i 
powiedział: 
   - Chciałbym przeprowadzić obecnie test grupy 
laboratoryjnej. Czy możemy zejść na dół?
   - Mój wuj odebrał telefon pańskiego przełożonego i do tej 
pory zapewne...
   - Jesteście państwo rodziną? - powiedział Rick. - Tak 
wielka korporacja jest interesem rodzinnym!
   Rachel kontynuowała przerwane zdanie: 
   - Wujek Eldon powinien do tej pory już przygotować grupy 
androidów i kontrolną. A więc chodźmy. - Ruszyła w stronę 
windy. Ręce miała ponownie wetknięte głęboko w kieszenie 
płaszcza. Nie obejrzała się i poirytowany Rick wahał się 
przez chwilę, zanim podążył za nią.
   - Co pani ma mi za złe? - zapytał, gdy schodzili razem.
   Zastanowiła się, jakby do tej pory nie zdawała sobie z 
tego sprawy. 
   - No cóż - powiedziała - pan, mizerny pracownik 
Wydziału Policji, znalazł się w wyjątkowej sytuacji. Rozumie 
pan, co mam na myśli? - Zerknęła na niego kątem oka. W jej 
wzroku wyraźnie malowała się złośliwość.
   - Jaką część obecnej produkcji państwa - zapytał - stanowią 
typy wyposażone w Nexus-6?
   - Całość - odparła Rachel.
   - Jestem pewien, że test Voigta-Kampffa będzie miał do 
nich zastosowanie.
   - A jeżeli nie, zostaniemy zmuszeni do wycofania typu 
Nexus-6 z rynku. - Jej czarne oczy zapłonęły. Patrzyła na 
niego z gniewem, kiedy winda przestała zjeżdżać w dół i drzwi 
się otworzyły. - I to dlatego, że policja nie potrafi wykonać 
porządnie pracy i odszukać garstki rozwiniętych robotów, 
które wyrwały się spod kontroli...  
   Wytworny mężczyzna, starszy i szczupły, podszedł do nich, 
wyciągając dłoń. Miał zaaferowany wyraz twarzy, zupełnie 
jakby wszystko zaczęło nabierać zbyt szybkiego tempa. 
   - Jestem Eldon Rosen - przedstawił się Rickowi, gdy 
ściskali sobie dłonie. - Niech pan posłucha, Deckard. Zdaje 
pan sobie sprawę, że tu, na Ziemi, niczego nie wytwarzamy, 
prawda? Nie możemy po prostu zatelefonować do działu 
produkcji i zamówić jakiś zestaw wyrobów. Nie oznacza to, że 
nie chcemy, czy nie mamy ochoty współdziałać z wami. W każdym 
razie zrobiłem wszystko, co mogłem. - Trzęsącą się lewą 
dłonią przeczesał rzedniejące włosy. 
   Rick wskazał wydziałową walizeczkę i powiedział: 
   - Jestem gotów. Możemy zaczynać. - Nerwowość starszego 
Rosena dodała mu pewności siebie. Boją się mnie, pomyślał z 
zaskoczeniem. Rachel Rosen także. Prawdopodobnie mogę 
zmusić ich do zaprzestania produkcji Nexusów-6. To, co 
zrobię w ciągu następnej godziny, będzie miało wpływ na 
strukturę ich działań. Możliwe, że określi przyszłość 
Korporacji Rosena tutaj, w Stanach Zjednoczonych, a także w 
Rosji i na Marsie.  
   Dwoje członków rodziny Rosenów przyglądało mu się z obawą 
i Rick był w stanie wyczuć fałsz w  ich zachowaniu. 
Przyjeżdżając tu, ściągnął na nich nicość, wprowadził pustkę 
i ciszę gospodarczej śmierci. Sprawują władzę nad zbyt 
wielką potęgą, pomyślał. Przedsiębiorstwo to uważane jest 
za jedną z przemysłowych dźwigni obecnego systemu. Produkcja 
androidów w gruncie rzeczy została tak ściśle powiązana z 
wysiłkiem kolonizacyjnym, że jeśli jeden z członów legnie w 
gruzach, drugi wkrótce podąży jego śladem. Korporacja Rosena 
oczywiście doskonale to rozumiała. Elden Rosen najwidoczniej 
musiał zdawać sobie z tego sprawę od chwili, gdy zadzwonił 
do niego Harry Bryant.
   - Na państwa miejscu nie przejmowałbym się tym - 
powiedział Rick, w czasie gdy Rosenowie prowadzili go 
szerokim, jaskrawo oświetlonym korytarzem. Czuł pełen 
zadowolenia spokój. Chwila ta, bardziej niż jakakolwiek 
zapamiętana do tej pory, sprawiała mu przyjemność. No cóż, 
wkrótce przekonają się, co może, a czego nie może  dokonać 
jego aparatura testująca. 
   - Jeżeli nie macie państwo zaufania do skali Voigta-
Kampffa - poinformował - to być może wasza organizacja 
będzie w stanie opracować alternatywny test. W końcu spoczywa 
na was część odpowiedzialności. O, dziękuję. 
   Rosenowie wprowadzili go do eleganckiego, przypominającego 
salon pomieszczenia wyposażonego w dywany, lampy, sofę i 
nowoczesne stoliki, na których leżały świeże czasopisma 
- w tym, jak zauważył, nawet lutowe uzupełnienie katalogu 
Sidneya, którego jeszcze nie miał okazji oglądać. Prawdę 
mówiąc, lutowy suplement miał się znaleźć w kolportażu 
dopiero za trzy dni. Najwyraźniej Korporacja Rosena miała 
specjalne układy z Sidneyem.
   Z irytacją wziął do ręki uzupełnienie. 
   - To naruszenie społecznego zaufania. Nikt nie powinien 
przed czasem znać zmian cen.  
   W gruncie rzeczy mogło to być złamanie prawa federalnego, 
próbował przypomnieć sobie odpowiedni przepis i z 
niezadowoleniem stwierdził, że nie może. 
   - Zabieram to ze sobą - oznajmił. Otworzył walizeczkę i 
wrzucił suplement do środka.
   Po chwili milczenia Eldon Rosen odezwał się zmęczonym 
tonem. 
   - Oficerze, proszę posłuchać. Nie mieliśmy zamiaru 
wykorzystywać uprzedniej...
   - Nie jestem oficerem policji - rzekł Rick. - Jestem 
łowcą.- Z otwartej walizeczki wyjął aparaturę Voigta-Kampffa, 
usadowił się przy stojącym obok stoliku i zaczął łączyć dość 
proste elementy składowe wykrywacza kłamstwa. 
   - Może pan przysłać pierwszego badanego - poinformował 
Eldona Rosena, który sprawiał wrażenie jeszcze bardziej 
zdezorientowanego niż dotąd.
   - Chciałabym to obserwować - powiedziała Rachel i również 
usiadła. - Nigdy nie widziałam, jak przeprowadza się test 
empatyczny. Co pan mierzy za pomocą tych rzeczy?
   - To - powiedział Rick unosząc płaski, samoprzylepny dysk 
z przymocowanymi przewodami - sprawdza rozszerzenie naczyń 
włoskowatych w tkance twarzy. Wiemy, że jest to bezwarunkowy 
odruch, tak zwany rumieniec, będący reakcją na bodziec, 
którym jest wstrząs moralny. Reakcji tej nie można kontrolować 
w świadomy sposób, podobnie jak przewodnictwa elektrycznego 
skóry, rytmu oddechu czy też pracy serca. - Pokazał jej 
następny instrument, ołówkową latarkę o wąskim promieniu 
światła. - To z kolei rejestruje zmiany napięcia mięśni 
ocznych. Obok zjawiska czerwienienia się, można 
zarejestrować niewielkie, ale zauważalne ruchy...
   - Które nie występują u androidów - skończyła za niego 
Rachel.
   - Pytania kontrolne nie wywołują takich reakcji u 
androidów. Choć biologicznie istnieją. Potencjalnie.  
   - Proszę przeprowadzić na mnie test - oznajmiła Rachel.
   - Dlaczego? - spytał zaskoczony Rick.
   - Wybraliśmy ją jako pański pierwszy obiekt - ochrypłym 
głosem odezwał się Eldon Rosen. - Może jest androidem. Mamy 
nadzieję, że zdoła to pan ustalić. 
   Usiadł wykonując całą serię niezgrabnych ruchów, wyjął 
papierosa, zapalił go i skupił się na aparaturze.

                         Rozdział V

   Wąski, biały promień świecił równo w lewy kącik oka 
Racheli Rosen. Do jej policzka przylepiony był krążek z 
drucianej siatki. Dziewczyna sprawiała wrażenie zupełnie 
spokojnej.
   Rick Deckard siedział w miejscu, z którego widział dwie 
wskazówki aparatury testującej Voigta-Kampffa. 
   - Mam zamiar przedstawić kilka sytuacji społecznych - 
powiedział. - Pani wyrazi swoją reakcję najszybciej, jak 
potrafi. Oczywiście będę mierzył czas.
   - I oczywiście -  stwierdziła wyzywającym tonem Rachel - 
moje słowne odpowiedzi nie będą brane pod uwagę. Jedynie 
reakcje mięśni oka i naczyń włoskowatych, które traktuje pan 
jako wskaźniki. Ale będę odpowiadała - chcę przez to przejść 
i... - Przerwała. - Proszę zaczynać, panie Deckard.
   Rick wybrał pytanie trzecie: 
   - Otrzymała pani w prezencie urodzinowym portfel z 
cielęcej skóry. - Obydwie wskazówki wychyliły się gwałtownie 
z zielonych pól na czerwone, a potem cofnęły.  
   - Nie przyjęłabym go - odparła Rachel. - A także 
zameldowałabym na policji o osobie, która mi go dała.
   Rick zaznaczył udzieloną odpowiedź i ciągnął dalej, 
przechodząc do ósmego pytania ze skali profilu osobowości 
Voigta-Kampffa. 
   - Spotyka pani małego chłopca, który pokazuje pani swoją 
kolekcję motyli, a także słoik, w którym je zabija.  
   - Prowadzę go do lekarza. - Głos Racheli był cichy, ale 
stanowczy. Znowu obie wskazówki wychyliły się, ale nie tak 
daleko. Odnotował to również.
   - Siedzi pani i ogląda telewizję - ciągnął dalej - i 
nagle spostrzega pani osę, która pełznie po pani przegubie.
   - Zabiję ją - odpowiedziała Rachel. Tym razem wskazówki 
prawie nie drgnęły, jedynie przez chwilę zadygotały słabo. 
Zrobił notatkę i ostrożnie odszukał następne pytanie.
   - W czasopiśmie znajduje pani całostronicowe, kolorowe 
zdjęcie nagiej dziewczyny - przerwał.
   - Bada pan, czy jestem androidem - spytała ironicznie 
Rachel - czy lesbijką? - Wskazówki nie wychyliły się. 
   - Pani mąż lubi ten obrazek - ciągnął dalej. Wskazówki w 
dalszym ciągu nie odnotowały reakcji. - Dziewczyna - dodał - 
leży na brzuchu, na wielkiej, niedźwiedziej skórze. - 
Wskazówki pozostały nieruchome. Odpowiedź androida, zauważył 
w duchu. Nie była w stanie dostrzec głównego czynnika - futra 
martwego zwierzęcia. Jej czy raczej tego umysł był 
skupiony na innych czynnikach. - Pani mąż wiesza obrazek na 
ścianie gabinetu - skończył pytanie i tym razem wskazówki 
poruszyły się. 
   - Z całą pewnością mu na to nie pozwolę - odparła 
Rachel.
   - Dobrze - rzekł i skinął głową. - A teraz proszę 
zastanowić się nad taką sytuacją. Czyta pani powieść 
napisaną dawno temu, przed wojną. Bohaterowie zwiedzają 
Fisherman's Wharf w San Francisco. Zgłodnieli i wchodzą do 
restauracji, w której podaje się dary morza. Jeden z 
bohaterów zamawia homara, którego kucharz na jego oczach 
wrzuca do garnka z gotującą wodą.
   - O Boże! - zawołała Rachel. - To straszne! Czy 
rzeczywiście tak robili? To obrzydliwe! Naprawdę żywego 
homara? - Wskazówki jednak nie zareagowały prawidłowo. 
Zasadniczo odpowiedź była prawidłowa. Ale udawana.  
   - Wynajmuje pani chatę w górach - rzekł - w rejonie wciąż 
jeszcze zielonym. Zbudowana jest z sękatych bali sosnowych i 
ma wielki kominek.
   - Tak - rzuciła Rachel, kiwając ze zniecierpliwieniem 
głową.
   - Na ścianach ktoś rozwiesił stare mapy. Są tam też 
ryciny Curiera i Ivesa, a nad kominkiem umieszczono 
głowę jelenia, byka o wielkim porożu. Pani współtowarzysze 
podziwiają urządzenie chaty i pani postanawia...
   - Na pewno nie zgodzę się na głowę jelenia - powiedziała 
Rachel. Ale wyskazówki wychyliły się jedynie w obrębie 
zielonego pola.
   - Zachodzi pani w ciążę - ciągnął Rick - z człowiekiem, 
który obiecał się z panią ożenić. Mężczyzna ten odchodzi z 
inną kobietą, pani najlepszą przyjaciółką. Dokonuje pani 
aborcji i...
   - Nigdy nie przeprowadziłabym aborcji - oświadczyła 
Rachel. - A poza tym to niemożliwe. Dostaje się za nią 
dożywocie, a policja zawsze czuwa. - Tym razem obydwie 
wskazówki wychyliły się gwałtownie na czerwone pole.
   - Skąd pani o tym wie? - zapytał z zaciekawieniem Rick. - 
O trudnościach z wykonaniem aborcji?
   - Wszyscy wiedzą - odparła Rachel.
   - Odniosłem wrażenie, że mówi pani na podstawie 
osobistego doświadczenia. - Obserwował bacznie wskazówki. 
Ponownie wychyliły się przez całą skalę. - Jeszcze jedno. 
Spotyka się pani z mężczyzną, który zaprasza panią do swego
mieszkania. Kiedy się tam już znaleźliście, proponuje pani 
drinka. Widzi pani wnętrze sypialni. Jest ciekawie ozdobiona 
afiszami corridy i podchodzi pani, żeby obejrzeć je z bliska. 
Mężczyzna idzie za panią i zamyka drzwi. Obejmuje panią i 
mówi...
   - Co to takiego afisze corridy? - przerwała mu Rachel.
   - To rysunki, najczęściej kolorowe i dużego formatu, 
które przedstawiają matadora z czerowną płachtą i byka, 
który próbuje wziąć go na rogi. - Pytanie go zaskoczyło. - 
Ile ma pani lat? - zapytał. Mógł to być poważny czynnik. 
   - Osiemnaście - odparła Rachel. - No dobrze. A więc 
mężczyzna zamyka drzwi i obejmuje mnie. Co mówi?
   - Czy wie pani, jak kończyły się corridy? - spytał Rick.
   - Przypuszczam, że ktoś bywał ranny.
   - Byka w końcu zawsze zabijano. - Czekał, obserwując dwie 
wskazówki. Dygotały bez przerwy, ale nic poza tym. Żadnego 
konkretnego odczytu. - Ostatnie pytanie - rzekł. - 
Dwuczęściowe. Ogląda pani stary film w telewizji, film 
nakręcony przed wojną. Pokazany jest na nim bankiet. Goście 
zajadają się surowymi ostrygami.
   - Pfuj - zareagowała Rachel. Wskazówki wychyliły się 
szybko. 
   - Główne danie - ciągnął Rick - stanowi gotowany pies 
nadziewany ryżem. - Wskazówki wychyliły się nieco mniej, 
znacznie mniej niż niż przy surowych ostrygach. - Czy surowe 
ostrygi są dla pani mniej do przyjęcia niż gotowany pies?  
Najwidoczniej tak.  - Odłożył ołówek, wyłączył promień 
światła i zdjął z jej policzka przylepiony krążek. - Jest 
pani androidem - oświadczył. - Takie są ustalenia testu - 
poinformował ją czy raczej to oraz Eldena Rosena, który 
przyglądał mu się z pełną bólu troską. Twarz starszego 
człowieka wykrzywiła się z gniewu. - Mam rację, prawda? - 
spytał Rick. Odpowiedź nie padła od żadnego z Rosenów. - 
Proszę posłuchać - oznajmił perswazyjnym tonem. - Nie ma 
między nami żadnej sprzeczności interesów. Dla mnie to,
że test Voigta-Kampffa działa, jest niemal tak samo ważne 
jak dla was.  
   - Rachel nie jest androidem - odparł starszy Rosen.
   - Nie wierzę - zaprotestował Rick.
   - Dlaczego miałby kłamać? - zaatakowała go Rachel. - 
Kłamać powinniśmy raczej w odwrotnej sytuacji.
   - Chcę, żeby przeprowadzono analizę pani szpiku kostnego 
- stwierdził Deckard. - W końcu możemy określić, czy jest pani 
androidem, czy nie, w sposób organiczny. Przyznaję, że jest 
to powolne i bolesne, ale...
   - Z prawnego punktu widzenia - rzekła Rachel - nie mogę 
zostać zmuszona do poddania się badaniom szpiku kostnego. 
Zostało to uznane przez sąd za równoznaczne z samooskarżeniem. 
A poza tym analiza, kiedy przeprowadza się ją na żywej 
osobie - a nie na ciele usuniętego androida - trwa bardzo 
długo. Stosujecie ten swój przeklęty test ze względu na 
specjali. Trzeba ich badać ciągle i dzięki temu wasze 
instytucje policyjne przemyciły Voigta-Kampffa. Ale przed 
chwilą powiedział pan prawdę - to koniec testu. - Podniosła 
się, odeszła od niego i stanęła odwrócona do niego tyłem,
z rękami opartymi na biodrach.
   - Nie chodzi tu o legalność analizy szpiku kostnego - 
powiedział głucho Eldon Rosen. - Problem polega na tym, że 
pański test empatyczny zawiódł w przypadku mojej siostrzenicy. 
Mogę wytłumaczyć dlaczego jej wyniki przypominały odczyty 
androida. Rachel wychowała się na pokładzie "Salader 3". 
Urodziła się tam i spędziła czternaście ze swoich osiemnastu 
lat życia. Jej wychowanie i nauka opierały się wyłącznie na 
wideotece i wiadomościach o Ziemi, jakimi dysponowało 
dziewięciu innych, dorosłych członków załogi. A potem, jak 
pan wie, po przebyciu jednej szóstej drogi do Proximy, statek 
zawrócił. W przeciwnym razie Rachel nigdy nie zobaczyłaby 
Ziemi - albo wróciłaby dopiero w bardzo podeszłym wieku.
   - Miałby pan podstawy mnie usunąć - rzuciła Rachel przez 
ramię. - W czasie policyjnej obławy mogłabym zostać zabita. 
Wiem o tym od chwili, kiedy dostałam się tu cztery lata temu. 
Przechodziłam test Voigta-Kampffa nie po raz pierwszy. W 
gruncie rzeczy bardzo rzadko opuszczam ten budynek. Ryzyko 
jest ogromne ze względu na blokady drogowe urządzane przez 
was i przez policjantów, i na te wszystkie lotne punkty 
kontrolne, które mają wyłapać niezarejestrowanych specjali.
   - Oraz androidy - dodał Eldon Rosen. - Chociaż oczywiście 
społeczeństwu się o tym nie mówi. Nie powinno wiedzieć, że 
androidy są na Ziemi, między nami.
   - Nie sądzę, żeby istotnie były - odparł Rick. - Jestem 
zdania, że najrozmaitsze organizacje policyjne tutaj i w 
Związku Radzieckim już je wyłapały. Zaludnienie jest 
stosunkowo niewielkie, każdy - prędzej czy później - natknie 
się na punkt kontrolny. 
   - Taka w każdym razie była koncepcja.
   - Jakie otrzymał pan instrukcje - spytał Eldon Rosen - 
gdyby okazało się, że zidentyfikował pan człowieka jako 
androida?
   - To sprawa Wydziału. - Zaczął układać aparaturę w 
walizeczce, a dwójka Rosenów obserwowała go w milczeniu. - 
Oczywiście - dodał - polecono mi, żebym zaprzestał dalszego 
testowania. Jeżeli badanie zawodzi raz, kontynuowanie próby 
nie ma sensu. - Zatrzasnął zamki.
   - Moglibyśmy pana oszukać - powiedziała Rachel. - Nic nas 
nie zmuszało do przyznania, że wprowadziliśmy pana w błąd. 
Podobnie w przypadku pozostałych dziewięciu wybranych przez 
nas osobników. - Gestykulowała gwałtownie. - Mogliśmy po 
prostu przyjąć wyniki pańskich testów, jakiekolwiek by były.
   - Powinienem zastrzec sobie wcześniejsze dostarczenie mi 
listy. Identyfikacja w zalakowanej kopercie. I porównać 
zbieżność z wynikami moich testów. - Powinna być zbieżność. 
I teraz widzę, uświadomił sobie, że bym ją uzyskał. Bryant 
miał rację. Dzięki Bogu, nie zacząłem polować na podstawie
tego testu.
   - Tak, przypuszczam, że powinien pan tak postąpić - 
stwierdził Eldon Rosen. Zerknął na Rachel, która skinęła 
głową. - Rozważaliśmy taką możliwość - przyznał niechętnie.
   - Problem - rzekł Rick - wynika całkowicie z waszych metod 
działania, panie Rosen. Nikt nie zmuszał waszej korporacji, 
aby doprowadzała produkcję humanoidalnych robotów do punktu, 
w którym...
   - Produkowaliśmy to, czego chcieli koloniści - odparł 
Eldon Rosen. - Postępowaliśmy zgodnie z uświęconą przez czas 
zasadą stanowiącą fundament każdego przedsięwzięcia 
handlowego. Gdyby nasza firma nie produkowała typów, które 
stopniowo coraz bardziej przypominają ludzi, zrobiliby to 
inni. Kiedy pracowaliśmy nad modułem mózgowym Nexus-6, 
zdawaliśmy sobie sprawę z podejmowanego ryzyka. Ale wasz test 
Voigta-Kampffa był pomyłką, zanim jeszcze wyprodukowaliśmy ten 
typ androida. Gdyby nie udało się panu określić androida 
Nexus-6 jako androida, gdyby określił go pan jako człowieka... 
ale tak się nie stało. - Ton jego głosu stawał się twardy i 
ostry. - Pański Wydział Policji, podobnie jak inne, mogły 
usunąć i najprawdopodobniej usunęły autentycznych ludzi o 
nieukształtowanych umiejętnościach empatycznych, takich jak 
moja siostrzenica. Pańska sytuacja, panie Decker jest 
wyjątkowo niekorzystna moralnie. Nasza nie.
   - Innymi słowy - powiedział ostro Rick - nie będę miał
szansy przebadać choćby jednego Nexusa-6. Dlatego, że państwo 
podrzuciliście mi najpierw tę schizoidalną dziewczynę. - I 
mój test, uświadomił sobie, został zaprzepaszczony. Nie 
powinienem dać się na to złapać, powiedział sam do siebie. 
Jednak jest już za późno.
   - Mamy pana w garści, panie Deckard - przytaknęła Rachel 
Rosen cichym, spokojnym głosem. Odwróciła się w jego stronę 
i uśmiechnęła.
                              *
   Wciąż nie mógł zrozumieć, w jaki sposób Korporacja 
Rosena tak łatwo zdołała go złapać w pułapkę. To specjaliści, 
uświadomił sobie. Gigantyczna korporacja, taka jak ta, 
dysponuje wielkim doświadczeniem. W gruncie rzeczy posiada 
swego rodzaju zbiorowy umysł. A Eldon i Rachel Rosen są 
rzecznikami tej zbiorowej osobowości. Najwidoczniej jego błąd 
polegał na traktowaniu ich jako pojedynczych osobników. Był 
to błąd, którego już nie popełni.
   - Pański przełożony, pan Bryant - oznajmił Eldon Rosen - 
z trudnością będzie mógł zrozumieć, w jaki sposób pozwolił 
nam pan zdezawuować aparaturę testującą, zanim jeszcze 
rozpoczęła się próba. - Uniósł dłoń w stronę sufitu i Rick 
zobaczył obiektywy kamery. Jego straszliwy błąd, który popełnił 
w rozgrywce z Rosenami, został zarejestrowany. - Uważam, że 
powinniśmy przede wszystkim - zaproponował Eldon - usiąść i... 
- Skinął uprzejmie ręką. - Możemy dojść do porozumienia, 
panie Deckard. Nie ma powodu do niepokoju. Android odmiany 
Nexus-6 istnieje. W Korporacji Rosena uważamy to za 
niepodważalny fakt i sądzę, że obecnie również i pan jest 
tego zdania.
   Rachel pochyliła się w stronę Ricka i zapytała: 
   - Czy chciałby pan mieć sowę?
   - Wątpię, abym kiedykolwiek ją miał. - Ale doskonale 
wiedział, co miała na myśli, zdawał sobie sprawę, jakiego 
rodzaju interes chcą z nim ubić Rosenowie. Czuł wzbierające 
w nim nieznane dotąd napięcie. Potęgowało się coraz bardziej, 
aż wreszcie poczuł jego powolną eksplozję w każdej części 
ciała. Poczuł niemal bolesną świadomość tego, co się dzieje.
   - Ale sowa - rzekł Rosen - jest czymś, czego pan pragnie. 
- Spojrzał pytająco na siostrzenicę. - Nie przypuszczam, że 
wyobraża sobie...
   - Oczywiście, że tak - zaprotestowała Rachel. - Wie 
dokładnie, do czego to wszystko zmierza. Prawda, panie 
Deckard? - Pochyliła się w jego stronę, tym razem przysuwając 
się bliżej. Poczuł jej delikatny zapach, niemal ciepło. - 
Praktycznie już to pan osiągnął, panie Deckard. Praktycznie 
już pan ma swoją sowę! - Odwróciła się w stronę Eldona Rosena 
i rzekła: - Jest łowcą, pamiętasz? Utrzymanie zapewniają 
mu nagrody, a nie pensja. Czyż nie tak, panie Deckard?
   Skinął głową.
   - Ile androidów uciekło tym razem? - zapytała Rachel. 
   - Osiem. - Odpowiedział po chwili. - Początkowo. Dwa już
zostały usunięte, ale przez kogoś innego, nie przeze mnie.
   - Ile pan dostaje za każdego androida? - spytała Rachel.
   Wzruszył ramionami i odparł: 
   - To zależy.
   - Jeżeli nie ma pan testu, który może pan zastosować - 
powiedziała Rachel - nie ma pan również sposobu identyfikacji 
androida. A skoro nie może pan zidentyfikować androida, nie 
będzie pan mógł zdobyć nagrody. Ponieważ należy odrzucić 
skalę Voigta-Kampffa...
   - Zastąpi ją nowa skala - rzekł Rick. - To się już 
zdarzało. - Mówiąc ściśle, trzykrotnie. Ale wtedy nowe skale, 
bardziej współczesne narzędzia analityczne, były już w 
pogotowiu. Nie powstała najmniejsza przerwa. Tym razem było 
inaczej.
   - Kiedyś skala Voigta-Kampffa stanie się przestarzała - 
zgodziła się Rachel. - Ale jeszcze nie teraz. Jesteśmy zgodni 
w opinii, że jest w stanie identyfikować typy Nexus-6 i 
chcielibyśmy, żeby na jej podstawie kontynuował pan swoją 
szczególną, osobliwą pracę. - Kołysząc się do przodu i tyłu 
ze splecionymi na piersiach rękami patrzyła na niego z 
napięciem. Próbowała zgłębić jego reakcje.
   - Powiedz mu, że może mieć sowę - wychrypiał Eldon Rosen.
   - Może pan mieć sowę - powiedziała Rachel, przyglądając mu 
się. - Tę, która jest na dachu. Scrappy. Ale jeżeli uda nam 
się znaleźć samca, będziemy chcieli ją sparzyć. I całe 
potomstwo będzie nasze, to całkowicie bezdyskusyjny warunek. 
   - Podzielę miot - odparł Rick.
   - Nie - zareagowała natychmiast Rachel, siedzący za nią 
Eldon Rosen pokręcił głową, podtrzymując jej protest. - 
Dzięki temu, cała linia genetyczna sów należałaby do pana 
przez pozostałą część wieczności. I jeszcze jeden warunek. 
Nie może pan zapisać sowy nikomu w spadku. Po pańskiej 
śmierci zostanie zwrócona spółce.
   - Brzmi to - stwierdził Rick - jak zaproszenie do 
podpisania na siebie wyroku śmierci. Dostalibyście wtedy 
swoją sowę natychmiast. Nie mogę się zgodzić, to zbyt 
niebezpieczne.  
   - Jest pan łowcą - rzekła Rachel. - Potrafi się pan 
posługiwać pistoletem laserowym  i ma go pan przy sobie nawet 
teraz. Jeżeli nie może pan uchronić sam siebie, to w jaki 
sposób chce pan usunąć sześć pozostałych andków Nexus-6? Są 
o wiele sprytniejsze niż stare W-4 Korporacji Gozzi.
   - Ale to ja na nie poluję - wyjaśnił. - W przypadku zaś 
wprowadzenia tej klauzuli o zwrocie sowy, ktoś polowałby na 
mnie. - Pomysł, że ktoś mógłby go tropić, wcale mu się nie 
podobał. Z własnego doświadczenia wiedział, jaki ma to 
wpływ na androidy. Świadomość, że jest się ściganym, 
wywoływała wyraźne zmiany nawet w nich.
   - Dobrze - zgodziła się Rachel. - W tym przypadku możemy 
ustąpić. Może pan zapisać sowę spadkobiercom. Ale nalegamy 
na otrzymanie pełnych miotów. Jeżeli nie może się pan na to 
zgodzić, niech pan wraca do San Francisco i przyzna swoim 
przełożonym, że skala Voigta-Kampffa, przynajmniej w pana 
zastosowaniu, nie pozwala odróżnić andka od istoty ludzkiej. 
A potem niech pan poszuka sobie innej pracy.
   - Proszę dać mi trochę czasu - oznajmił Rick. 
   - Dobrze - odparła Rachel. - Zostawiamy pana, tu będzie  
wygodnie. - Spojrzała na zegarek.
   - Pół godziny - oznajmił Eldon Rosen. Wraz z Rachel ruszył 
w milczeniu w kierunku drzwi. Deckard uświadomił sobie, że 
powiedzieli wszystko, co chcieli. Reszta należała do niego.
   Gdy Rachel zaczęła zamykać drzwi, Rick rzekł posępnie: 
   - Udało się państwu idealnie mnie zmanipulować. Macie 
zarejestrowaną na taśmie moją pomyłkę, wiecie, że moja 
praca zależy od użycia Voigta-Kampffa, a poza tym macie tę 
cholerną sowę.
   - Pańską sowę, mój drogi - powiedziała Rachel. - Pamięta 
pan? Każemy przywiązać do nogi ptaka pański adres domowy i 
wysłać do San Francisco. Wróci pan do domu i to już tam 
będzie.
   To, pomyślał. Wciąż nazywa sowę to. Nie ona.
   - Chwileczkę - powiedział.
   Rachel zatrzymała się w drzwiach i zapytała: 
   - Podjął pan decyzję?
   - Chciałbym zadać pani jeszcze jedno pytanie z testu 
Voigta-Kampffa -  wyjaśnił. - Proszę znowu usiąść.
   Rachel zerknęła na wuja. Skinął głową, podeszła więc 
niechętnie i usiadła jak poprzednio.
   - Po co komplikuje pan sprawę? - zadała pytanie, unosząc 
brwi z wyraźną niechęcią i zmęczeniem. Rick zawodowym 
instynktem wyczuł jej napięcie.  
   Znowu skierował promień światła w kącik jej prawego oka i 
przylepił krążek do policzka. Rachel patrzyła sztywno na 
światło, wyrazem twarzy podkreślając swoje obrzydzenie. 
   - Widzi pani moją walizeczkę? - zapytał Rick szukając w 
jej wnętrzu kwestionariuszy Voigta-Kampffa. - Ładna, prawda? 
Przydziałowa.
   - No, no, no - mruknęła bez zainteresowania Rachel.
   - Ze skórki niemowlęcia - wyjaśnił. Pogładził czarną 
skórę walizeczki. - Stuprocentowo autentyczna. - Zobaczył, 
jak dwie wskazówki po chwili wychyliły się gwałtownie. 
Reakcja nastąpiła, ale zbyt późno. Znał prawidłowy czas 
reakcji do ułamka sekundy. Powinien być zerowy.
   - Dziękuję, panno Rosen - oznajmił i znowu złożył
aparaturę. Zakończył powtórny test. - To wszystko.
   - Wychodzi pan? - zapytała Rachel.
   - Tak - odparł. - Już jestem gotów.
   - A co z pozostałymi dziewięcioma badanymi? - zapytała 
ostrożnie.
   - W pani przypadku test był w pełni zadowalający - 
odpowiedział. - Mogę wyciągnąć wnioski wyłącznie na jego 
podstawie. Jest w dalszym ciągu zupełnie przydatny. - Potem 
zwrócił się do Eldona Rosena, który stał z przygnębionym 
wyrazem twarzy opierając się o framugę drzwi. - Czy ona wie?  
   Czasami nie wiedziały. Wielokrotnie testowano implantację  
sztucznej pamięci, najczęściej łudząc się, że dzięki temu 
ulegną zmianie ich reakcje w czasie testów.
   - Nie - odparł Eldon Rosen. - Zaprogramowaliśmy ją 
całkowicie. Sądzę jednak, że ostatnio zaczęła podejrzewać.
- Domyśliłaś się - zapytał dziewczynę - kiedy poprosił o 
jeszcze jedną próbę.
   Blada Rachel skinęła sztywno głową.
   - Nie obawiaj się go - powiedzał Rosen. - Nie jesteś 
zbiegłym androidem, który przebywa nielegalnie na Ziemi. 
Jesteś własnością Korporacji Rosena, wykorzystywaną przez 
nas w kampanii reklamowej dla emigrantów. - Podszedł do 
dziewczyny i pocieszającym gestem położył jej dłoń na 
ramieniu. Czując jego dotyk, dziewczyna drgnęła.
   - Ma rację - dodał Rick. - Nie mam zamiaru pani usunąć, 
panno Rosen. Do widzenia. - Skierował się w stronę drzwi, a 
potem zatrzymał się na chwilę i zapytał ich oboje: - Czy 
sowa jest prawdziwa?
   Rachel szybko spojrzała na starszego Rosena.
   - I tak wyjeżdża - odparł Eldon Rosen. - To nie ma teraz
znaczenia. Ptak jest sztuczny. Nie ma już sów.
   - Hmm - mruknął Rick i sztywno wyszedł na korytarz.  
Oboje patrzyli, jak odchodził. Nie było już nic do dodania. 
A więc tak działa największy producent androidów, powiedział 
w myśli Rick. Podstępnie i to w sposób, z jakim nigdy dotąd 
nie zetknął się łowca. Niesamowity i zagmatwany, nowy typ 
osobowości.  Nic dziwnego, że instytucje ochrony prawa i 
porządku mają kłopoty z Nexusami-6.  
   Nexus-6. Wreszcie się z nim spotkał. Uświadomił sobie, że 
dziewczyna musi być Nexusem-6. Po raz pierwszy widział 
jednego z nich. I niemal im się udało. Prawie zdołali 
podważyć test Voigta-Kampffa, jedyną metodę, którą możemy 
wykrywać andki. Korporacja Rosena wykonała dobrą robotę. I w 
każdym razie starała się ze wszystkich sił ochronić swoje 
wyroby.  
   A ja muszę stawić czoło jeszcze sześciu takim jak ona,
pomyślał. Zanim skończę.
   Zarobi te pieniądze z nagród. Co do centa.
   Zakładając, że uda mu się przeżyć.
                                                       cdn.

   



















                         Rozdział VI

   Telewizor huczał. Isidore schodząc po pokrytych kurzem 
schodach budynku na niższe piętro rozpoznawał już znajomy 
głos Przyjaznego Bustera, który radośnie mamrotał do swojej 
olbrzymiej, obejmującej cały system publiczności.
   - ...hej, hej, ludkowie! Zip, klik, zip! Pora na krótką 
informację o jutrzejszej pogodzie. Najpierw wschodnie 
wybrzeże Stanów Zjednoczonych. Satelita Mangusta donosi, że 
opad pyłu nasili się szczególnie do południa, a potem 
osłabnie i zaniknie. A więc ludkowie, wszyscy, którzy macie 
zamiar wyjść, powinniście poczekać do popołudnia, no nie? A 
jeżeli mówimy o czekaniu, pozostało tylko dziesięć godzin do 
mojej wielkopomnej wiadomości, mojego specjalnego wystąpienia! 
Powiedzcie swoim przyjaciołom, żeby mnie oglądali! Wyjawię 
coś, co was zadziwi. Może pomyślicie, że to po prostu 
zwykłe...
   Gdy Isidore zastukał do drzwi mieszkania, telewizor 
natychmiast ucichł. Nie tylko zamilkł, ale przestał istnieć, 
śmiertelnie przerażony jego pukaniem. 
   Za zamkniętymi drzwiami wyczuł obecność życia. Tam było 
coś poza telewizorem. Jego niepełnosprawne zmysły wytworzyły 
albo może wyczuły niemy, pełen męki strach kogoś, kto cofał 
się przed nim, kogo próba ucieczki zagoniła pod najdalszą 
ścianę mieszkania.  
   - Hej - zawołał. - Mieszkam na górze. Usłyszałem pański 
telewizor. Spotkajmy się, dobrze? - Czekał nasłuchując. 
Żadnego dźwięku, żadnego ruchu. Jego słowa nie zdołały 
wyswobodzić tej osoby. - Przyniosłem kostkę margaryny - 
powiedział stojąc tuż przy drzwiach tak, aby jego głos 
przeniknął przez nie. - Nazywam się J. R. Isidore i pracuję 
dla znanego weterynarza pana Hannibala Sloata, na pewno pan 
o nim słyszał. Jestem osobą szanowaną, mam pracę. Prowadzę 
ciężarówkę pana Sloata.
   Drzwi otworzyły się lekko i zobaczył skuloną, 
zniekształconą dziwnym, perspektywicznym skrótem postać 
dziewczyny, która cofała się, ale mimo wszystko trzymała 
drzwi, jakby stanowiły dla niej fizyczną podporę.  Lęk 
sprawiał, że wyglądała na chorą. Strach deformował linie jej 
ciała. Robiła wrażenie, jakby ktoś ją połamał, a potem 
złośliwie pozszywał na nowo. Jej wpatrzone w niego, 
olbrzymie oczy lśniły, gdy dziewczyna usiłowała się 
uśmiechnąć.  
   - Myślała pani, że w tym budynku nikt nie mieszka - 
powiedział, nagle wszystko rozumiejąc. - Myślała pani, że 
jest opuszczony.
   Dziewczyna skinęła głową i szepnęła: 
   - Tak.
   - Ale przecież dobrze jest mieć sąsiadów - zdziwił się 
Isidore. - O rany, dopóki pani się nie sprowadziła, nie 
miałem żadnego. 
   I Bóg świadkiem, to wcale nie było przyjemne.
   - Pan mieszka tu sam? - spytała dziewczyna. - W całym 
budynku? - Sprawiała już wrażenie o wiele mniej zalęknionej. 
Wyprostowała się i  przygładziła dłonią ciemne włosy. 
Dostrzegł teraz, że ma zgrabną, choć drobną figurę i ładne 
oczy w oprawie długich, czarnych rzęs.  Najwyraźniej 
zaskoczona jego przyjściem ubrana była tylko w spodnie od 
piżamy. A kiedy spojrzał poza jej ramię, zobaczył panujący w 
pokoju bałagan. Walizki leżały porozrzucane tu i ówdzie, 
otwarte, z częściowo wysypującą się na zaśmieconą podłogę 
zawartością. Ale to było zrozumiałe, przecież dopiero się 
sprowadziła.  
   - Oprócz pani mieszkam tu tylko ja - odparł Isidore. - I 
nie będę sprawiał kłopotów. - Czuł smutek. Jego dar, który 
zawierał w sobie wartość autentycznego, przedwojennego 
rytuału, nie został przyjęty. Na dobrą sprawę dziewczyna 
robiła wrażenie, jakby wcale nie rozumiała, do czego ta 
kostka margaryny miała służyć. Sprawiała wrażenie przede 
wszystkim niezwykle oszołomionej. Jakby wyłoniła się z głębi 
i unosiła teraz w coraz bardziej zwężających się kręgach 
strachu. - Dobry stary Buster - powiedział, usiłując 
rozluźnić spiętą dziewczynę. - Lubi go pani? Oglądam ten 
program każdego ranka, a potem w nocy, po powrocie do domu. 
Oglądam przy  obiedzie i jeszcze później do chwili, kiedy 
idę do łóżka.  Przynajmniej robiłem tak, dopóki nie zepsuł 
mi się telewizor.  
   - Kogo...? - zaczęła dziewczyna i urwała nagle. Przygryzła 
wargę, jakby poczuła nagle straszną złość. Najwidoczniej na 
siebie.
   - Przyjaznego Bustera - wyjaśnił. Wydało mu się dziwne, 
że dziewczyna nigdy nie słyszała o najpopularniejszym na 
Ziemi komiku telewizyjnym. 
   - Skąd pani przyjechała? - spytał ze zdziwieniem.
   - To nie ma znaczenia. - Zerknęła szybko na niego. Coś, 
co dostrzegła, w jakiś sposób zmniejszyło jej niepokój i ciało 
dziewczyny wyraźnie się rozluźniło. - Będę bardzo zadowolona 
z towarzystwa - oznajmiła - ale później, kiedy bardziej się 
tu zadomowię. Teraz, oczywiście, to wykluczone.
   - Dlaczego wykluczone? - Był zdziwiony, wszystko w niej 
budziło zdziwienie. Może, pomyślał, zbyt długo byłem sam. To 
ja stałem się dziwny. Mówią, że kurze móżdżki takie bywają. 
Myśl ta wprawiła go w jeszcze bardziej ponury nastrój. - 
Mógłbym pomóc pani rozpakować walizki - zaproponował. Niemal 
zamknęła mu drzwi przed nosem. - I umeblować się.  
   - Nie mam nowych mebli - odpowiedziała dziewczyna. - 
Wystarczą mi rzeczy - wskazała pokój za plecami - 
które są tutaj.
   - One się nie nadają - wyjaśnił. Widział to na pierwszy 
rzut oka. Krzesła, dywan, stoły - wszystko było spróchniałe, 
zapadło się we wspólną ruinę, stając się ofiarami 
despotycznych sił czasu. I opuszczenia. Od lat nikt w tym 
mieszkaniu nie żył, zniszczenie stało się niemal całkowite. 
Nie mógł sobie wyobrazić, jak miała zamiar mieszkać w 
tym otoczeniu. - Proszę posłuchać - powiedział z 
przejęciem. - Jeżeli przejdziemy się po budynku i poszukamy, 
najprawdopodobniej zdołamy znaleźć dla pani rzeczy, które 
nie są aż tak zniszczone. Lampę w jednym mieszkaniu, stół w 
innym.
   - Zrobię to sama - rzekła dziewczyna. - Dziękuję.
   - Chce pani iść do tych mieszkań sama? - Nie mógł w 
to uwierzyć.
   - Dlaczego nie? - Znowu zadygotała nerwowo, uświadamiając 
sobie, że ponownie powiedziała coś nie tak. 
   - Próbowałem - stwierdził Isidore. - Raz. Od tej pory 
kiedy wracam do domu, idę prosto do mojego mieszkania i nie 
myślę o niczym innym. Pokoje, w których nikt nie mieszka - 
setki pokojów i każdy z nich pełen jest rodzinnych 
fotografii, ubrań i rzeczy, które należały do jakichś ludzi.  
Ci, którzy umarli, nie mogli nic wziąć, a ci którzy 
wyemigrowali, nie chcieli. Ten budynek, poza moim 
mieszkaniem, jest całkowicie zchłamiony.  
   - Zchłamiony? - Nie rozumiała.
   - Chłam, to bezużyteczne przedmioty, takie jak reklamy 
przysyłane dawniej pocztą, albo okładki po zużytych, 
papierowych zapałkach albo opakowanie po wczorajszej gumie. 
Kiedy nikogo nie ma w pobliżu, chłam sam się rozmnaża. Na 
przykład jeżeli pójdzie pani spać, pozostawiając takie 
rzeczy w mieszkaniu, to kiedy obudzi się pani następnego 
ranka, chłamu będzie już dwa razy tyle. Zawsze staje się go 
coraz więcej.  
   - Rozumiem. - Dziewczyna patrzyła na niego niepewnie, nie 
wiedząc, czy mu wierzyć. Nie była pewna, czy mówił to 
poważnie.
   - Oto Pierwsze Prawo Chłamu - oznajmił. - "Chłam wypycha 
niechłam." Brzmi to podobnie jak prawo Greshama o pieniądzu. 
A w tych mieszkaniach nie było nikogo, kto mógłby walczyć z 
chłamem.
   - I dlatego opanował je całkowicie - zakończyła za niego 
dziewczyna. Skinęła głową. - Teraz rozumiem.
   - Pani mieszkanie - powiedział - jest zbyt zchłamione,
aby w nim żyć. Możemy zmniejszyć stopień zchłamienia. Jak 
już powiedziałem, możemy poszukać w innych mieszkaniach. 
Ale...- przerwał.
   - Co?
   - Nie możemy wygrać - odparł Isidore.
   - Dlaczego? - Dziewczyna wyszła do korytarza, zamykając 
za sobą drzwi. Stała ze złożonymi na piersiach rękami i 
patrzyła na niego, próbując go zrozumieć. Albo tak mu się 
wydawało. Przynajmniej go słuchała.
   - Nikt nie może wygrać z chłamem - wyjaśnił. - Chyba że 
chwilowo, w jednym miejscu, takim jak moje mieszkanie.  
Udało mi się na jakiś czas stworzyć stan równowagi między 
naporem chłamu i niechłamem. Ale jeżeli kiedyś umrę albo 
wyprowadzę się, chłam znowu wszystko ogarnie. To powszechna 
zasada, która funkcjonuje w całym wszechświecie. Cały 
wszechświat zmierza w stronę ostatecznego stanu całkowitego, 
absolutnego zchłamienia. Poza, oczywiście, wspinaczką 
Wilbera Mercera - dodał.  
   Dziewczyna spojrzała na niego. 
   - Nie widzę żadnego związku.
   - Do tego sprowadza sią cały merceryzm. - Znowu poczuł 
ogarniające go zdziwienie. - Nie uczestniczy pani w 
zespoleniu? Nie ma pani skrzynki empatycznej?
   Po chwili milczenia dziewczyna odparła ostrożnie. 
   - Nie wzięłam jej ze sobą. Myślałam, że znajdę tu jakąś.
   - Ale przecież skrzynka empatyczna - wyjąkał 
z podnieceniem - jest najbardziej osobistą rzeczą, jaką 
człowiek posiada! To przedłużenie ciała, sposób, w jaki 
człowiek styka się z innymi, w jaki przestaje być sam. Ale 
pani to wie. Wszyscy to wiedzą. Mercer pozwala nawet takim 
jak ja... - przerwał gwałtownie. Ale było już za późno, już 
to powiedział i z wyrazu jej twarzy, z odruchu nagłej odrazy, 
zorientował się, że dziewczyna wie. - Niemal zdałem test 
na inteligencję - powiedział cichym, drżącym głosem. - Nie 
jestem bardzo specjalny, tylko w umiarkowanym stopniu. 
Nie takim, jak niektórzy. Ale właśnie Mercera to wcale nie 
interesuje.
   - Jeżeli o mnie chodzi - stwierdziła dziewczyna - może 
pan to uznać za moje podstawowe zastrzeżenie, jakie mam do 
merceryzmu. - Głos miała czysty, obojętny. Uświadomił sobie, 
że chciała w ten sposób jedynie stwierdzić fakt. Swój stosunek 
do kurzych móżdżków.
   - Chyba wrócę na górę - powiedział i zaczął się cofać, 
ściskając kostkę margaryny. Czuł, jak w jego dłoni staje się 
miękka i wilgotna.
   Dziewczyna obserwowała go, na jej twarzy wciąż malował 
się ten sam obojętny wyraz. Aż nagle zawołała:  
   - Poczekaj.
   - Dlaczego? - zapytał, odwracając się.
   - Jesteś mi potrzebny. Musisz mi pomóc zdobyć odpowiednie 
umeblowanie. Z innych mieszkań, tak jak powiedziałeś. - 
Podeszła do niego. Jej obnażony tors był smukły i zgrabny, 
bez zbędnego grama tłuszczu. - O której wracasz z pracy do 
domu? Mógłbyś mi wtedy pomóc.
   - Czy mogłaby pani przygotować dla nas obiad? - zapytał 
Isidore. - Gdybym przyniósł do domu produkty?
   - Nie. Mam zbyt dużo do zrobienia. - Dziewczyna odrzuciła 
jego prośbę bez wysiłku i Isidore zaakceptował to, nie 
rozumiejąc. Teraz, kiedy początkowy strach dziewczyny zniknął, 
zaczęło się w niej pojawiać coś innego. Coś dziwniejszego. 
I żałosnego. Chłód. Zupełnie jak powiew z próżni między 
nie zamieszkanymi światami, pomyślał, na dobrą sprawę znikąd. 
Nie było to coś, co powiedziała albo zrobiła, ale to czego  
nie zrobiła i nie powiedziała. - Kiedy indziej - 
powiedziała dziewczyna, kierując się w stronę drzwi do 
mieszkania.
   - Czy zapamiętała pani moje nazwisko - zapytał skwapliwie. 
- Nazywam się John Isidore i pracuję u...
   - Mówiłeś mi u kogo pracujesz. - Zatrzymała się na 
chwilę przy drzwiach. Otwierając je, powiedziała: - U 
jakiejś nieprawdopodobnej osoby, która nazywa się Hannibal 
Sloat. Jestem pewna, że istnieje on jedynie w twojej 
wyobraźni. Nazywam się... - wchodząc do mieszkania obrzuciła 
go ostatnim, pozbawionym ciepła spojrzeniem, zawahała się i 
powiedziała. - Jestem Rachel Rosen. 
   - Z Korporacji  Rosena? - zapytał. - Największego w całym 
systemie producenta humanoidalnych robotów wykorzystywanych 
w naszym programie kolonizacyjnym?
   Na jej twarzy natychmiast pojawił się trudny do określenia 
wyraz, przemknął w ułamku sekundy i równie szybko zniknął. 
   - Nie - odpowiedziała. - Nigdy o nich nie słyszałam. Nic o 
nich nie wiem. Jak sądzę, to kolejny z twoich wymysłów. John 
Isidore i jego osobista, prywatna skrzynka empatyczna. 
Biedny Isidore...  
   - Ale pani nazwisko wskazuje...
   - Moje nazwisko - odparła dziewczyna - brzmi Pris 
Stratton. To moje nazwisko po mężu. Zawsze go używam. Nigdy 
nie posługuję się innym imieniem, tylko Pris. Możesz 
zwracać się do mnie Pris. - Zastanowiła się przez chwilę, a 
potem dodała: - Nie, lepiej zwracaj się do mnie panno 
Stratton. Bo na dobrą sprawę zupełnie się nie znamy. W 
każdym razie ja ciebie nie znam. - Drzwi za nią zatrzasnęły 
się i Isidore został sam w zakurzonym, mrocznym korytarzu.
.T:r07
                        Rozdział VII

   No cóż, tak to jest, pomyślał J. Isidore stojąc z 
zaciśniętą w dłoni miękką kostką margaryny. Może kiedyś
jednak pozwoli nazywać się Pris. A jeżeli zdołam znaleźć 
puszkę przedwojennych warzyw, może zmieni zdanie na temat 
przygotowania obiadu.
   A jeżeli ona nie umie gotować? - pomyślał nagle. Dobrze, 
w takim razie ja go zrobię, przygotuję obiad dla nas obojga.  
I pokażę jej, jak to robić, gdyby w przyszłości nabrała 
jednak ochoty. Pewnie zechce, kiedy już jej pokażę. Jeśli 
dobrze się orientował, większość kobiet, nawet tak młodych jak 
ona, lubiła gotować. To był jakiś instynkt.  
   Zszedł po ciemnych schodach i wrócił do swojego 
mieszkania.
   Ona naprawdę nie ma kontaktu z rzeczywistością, pomyślał 
nakładając biały kombinezon roboczy. Nawet jeżeli się teraz 
pośpieszy, już i tak spóźnił się do pracy i Sloat będzie 
zły, ale co z tego? Na przykład nigdy nie słyszała o 
Przyjaznym Busterze.  A to przecież niemożliwe - Buster był 
najważniejszy ze wszystkich żyjących osób, oczywiście poza 
Wilburem Mercerem... Ale Mercer, uznał po namyśle, nie jest 
istotą ludzką, najwyraźniej stanowi archetyp osobowości z 
gwiazd, narzucony naszej kulturze przez jakiś kosmiczny 
wzorzec. W każdym razie słyszałem, że ludzie tak mówili - na 
przykład pan Sloat. A Hannibal Sloat powinien przecież 
wiedzieć.  
   Dziwne, że jest taka niekonsekwentna, kiedy mówi o swoim 
nazwisku, zastanawiał się. Może potrzebuje pomocy. Czy ja 
potrafię jej w czymś pomóc? - zapytał sam siebie. Spacjal, 
kurzy móżdżek, czy ja coś rozumiem? Nie mogę się ożenić, nie 
mogę wyemigrować i pył w końcu mnie zabije. Nie mam nic do 
zaoferowania.  
   Ubrał się, wyszedł z mieszkania i powędrował 
schodami do góry na dach, gdzie stał zaparkowany jego 
zdezelowany, stary hover.
                              *
   Godzinę później, prowadząc już ciężarówkę 
przedsiębiorstwa, odebrał pierwsze w tym dniu szwankujące 
zwierzę. Elektrycznego kota. Leżał z tyłu w plastykowej, 
pyłoszczelnej klatce transportowej i dyszał nierówno. Można 
niemal pomyśleć, że jest prawdziwy, zauważył Isidore, 
wracając do Szpitala Zwierząt Van Nessa - niewielkiego 
przedsiębiorstwa o starannie wybranej, celowo mylącej 
nazwie, które ledwo wiązało koniec z końcem w bezwzględnie 
współzawodniczącym ze sobą świecie usług remontowych 
pseudozwierząt.  
   Cierpiący kot jęknął.
   Ojej, powiedział do siebie Isidore. Miauczy, jakby 
rzeczywiście zdychał. Może jego obliczony na dziesięć lat 
akumulator ma zwarcie i wszystkie obwody przepalają się 
jeden po drugim. Poważna awaria. Milt Borogrove, technik 
Szpitala Zwierząt Van Nessa, będzie miał pełne ręce roboty. 
A ja nie podałem właścicielowi kosztorysu, pomyślał ponuro 
Isidore. Facet po prostu rzucił mi kota, mówiąc, że w 
nocy zaczął nawalać, a potem, jak sądzę, wystartował do pracy.
W każdym razie jakakolwiek wymiana słów nagle się urwała - 
właściciel kota wzbił się z rykiem w niebo swoim nowiutkim, 
robionym na zamówienie hoverze. A był to zupełnie nowy klient.
   Isidore powiedział do kota: 
   - Czy zdołasz wytrzymać do warsztatu? - Kot w dalszym 
ciągu popiskiwał cicho. - Po drodze doładuję ci akumulator - 
postanowił Isidore.  
   Skierował ciężarówkę w stronę najbliższego wolnego dachu 
i tam zaparkował nie wyłączając silnika. Wczołgał się do 
tyłu ciężarówki i otworzył plastykową pyłoodporną klatkę 
transportową. Widok jego białego ubrania i napisu na 
ciężarówce, dawał pełne złudzenie, że prawdziwy weterynarz 
udziela pomocy prawdziwemu zwierzęciu.  
   Elektryczny mechanizm umieszczony pod futrem, sprawiającym 
wrażenie całkowicie autentycznego, bulgotał i puszczał bąble. 
Kot miał wizyjne szkliste soczewki i zaciśnięte kurczowo
metalowe szczęki. Wmontowane w pseudozwierzęta obwody 
"chorobowe" nigdy nie przestawały zadziwiać Isidore'a. 
Konstrukcja, którą obecnie trzymał na kolanach, została 
zmontowana w taki sposób, że kiedy ulegał uszkodzeniu 
podstawowy element, całe zwierzę sprawiało wrażenie nie 
uszkodzonego, ale chorego. Mógłby mnie oszukać, powiedział 
do siebie Isidore, macając sztuczny brzuch w poszukiwaniu 
pulpitu kontrolnego (bardzo małego w tej odmianie 
pseudozwierzęcia) oraz terminalu szybkiego ładowania. Nie 
mógł ich znaleźć. Nie mógł również zbyt długo szukać, 
mechanizm niemal całkowicie przestał funkcjonować. Jeżeli 
nastąpiło krótkie spięcie, pomyślał, to może powinienem 
próbować odłączyć jeden z przewodów prowadzących od 
akumulatora. Wtedy mechanizm się wyłączy, ale uszkodzenie 
nie będzie się powiększało. A potem w warsztacie Milt 
naładuje go z powrotem.
   Zręcznie przesunął palcami po pseudokościstym grzbiecie. 
Przewody powinny być w tym właśnie miejscu. Cholernie dobra 
robota, absolutnie idealna imitacja. Kabli nie dawało się 
wyczuć przy najdokładniejszym nawet badaniu. To musi być 
robota Wheelrighta i Carpentera - kosztowały dużo, ale 
natychmiast rozpoznawało się doskonałą jakość.
   Poddał się. Fałszywy kot przestał działać. Najwidoczniej 
spięcie, jeżeli właśnie spowodowało uszkodzenie, zniszczyło 
zasilanie i podstawowe serwomechanizmy. Naprawa będzie 
kosztować mnóstwo pieniędzy, pomyślał pesymistycznie. No 
cóż, pewnie zwierzakowi nie robiono profilaktycznego 
czyszczenia i smarowania trzy razy do roku. Na tym wszystko 
polega. Właściciel będzie miał nauczkę - i to bolesną.
   Wrócił na fotel kierowcy, ustawił stery na wznoszenie, 
wzbił się znowu w powietrze i podjął lot w stronę 
warsztatu naprawczego.
   W każdym razie nie musiał już słuchać szarpiących nerwy 
pojękiwań produktu, mógł się rozluźnić. Ciekawe, pomyślał, 
chociaż wiem, że to imitacja dźwięków wydawana przez 
pseudozwierzę, w którym przepalają się serwomechanizmy i 
zasilanie, ale jednak czuję skurcz żołądka. Chciałbym, 
pomyślał z bólem, znaleźć jakąś inną pracę. Gdybym nie oblał 
testu na inteligencję, nie musiałbym pełnić tych paskudnych 
obowiązków i znosić towarzyszących im bolesnych przeżyć 
emocjonalnych. Z drugiej jednak strony te syntetyczne 
cierpienia pseudozwierząt zupełnie nie przeszkadzały Miltowi 
Borogrove ani Hannibalowi Sloatowi. Może więc wszystko tkwi 
we mnie, powiedział do siebie John Isidore. Może kiedy 
spadasz w dół po drabinie ewolucji tak jak ja, kiedy toniesz 
w świecie grobów, ponieważ jesteś specjalem... No cóż, 
lepiej dać sobie spokój z takimi rozważaniami. Najbardziej 
przygnębiały go chwile, kiedy porównywał swoje obecne 
możliwości umysłowe z tymi, które posiadał poprzednio. 
Każdego dnia jego inteligencja i siły witalne ulegały 
degradacji. On i i tysiące innych specjali na całej Ziemi, 
wszyscy podążali w stronę stosu popiołów. Zamieniali się w 
żywy chłam.  
   Żeby zapewnić sobie towarzystwo, włączył radio w 
ciężarówce i nastawił je na słuchowisko Przyjaznego Bustera, 
które podobnie jak wersja telewizyjna trwało przez pełne 
dwadzieścia trzy gorące godziny na dobę... Podczas 
pozostałej godziny emitowano religijny sygnał zakończenia 
programu, dziesięć minut ciszy i znowu religijny sygnał 
rozpoczęcia programu.  
   - ... cieszę się, że znowu jesteś w naszej audycji - mówił 
właśnie Przyjazny Buster. - Poczekaj, Amando, minęły 
całe dwa dni od chwili, kiedy cię odwiedziliśmy. Zaczęłaś już 
kręcić jakiś nowy film?
   - Cósz, mialam fczoraj pójźć ma sdjęcia , ale chcieli, 
szebym saczela o siódmej...
   - Siódmej rano? - wtrącił sią Przyjazny Buster.
   - Tak, masz rasję, Buuster, to miala być szósta, ha, ha! 
- Amanda Werner roześmiała się swoim słynnym śmiechem, 
równie często naśladowanym jak śmiech Bustera. Amanda Werner 
i kilka innych pięknych, eleganckich, o stromych piersiach 
zagranicznych dam, z nieokreślonych, niezbyt znanych krajów, 
a także kilku sielankowych tak zwanych humorystów stanowiło 
jądro wszystkich powtórek Bustera. Kobiety takie jak Amanda 
Werner nigdy nie grały w filmach, nigdy nie występowały w 
sztukach. Żyły dziwacznym, przepięknym życiem jako goście 
nie kończących się występów Bustera, pojawiając się, jak to 
kiedyś obliczył Isidore, przynajmniej przez siedemdziesiąt 
godzin w tygodniu.  
   W jaki sposób Busterowi udawało się znaleźć czas na 
nagranie  obu występów - radiowego i telewizyjnego? - 
zastanawiał się Isidore. A w jaki sposób Amanda Werner 
znajdowała czas na to, żeby być jego gościem co drugi dzień, 
miesiąc po miesiącu, rok po roku? W jaki sposób potrafili 
tak prowadzić rozmowę? Nigdy się nie powtarzali - 
przynajmniej on tego nie spostrzegł. Ich uwagi zawsze były 
świeże, dowcipne, zaimprowizowane i spontaniczne. Włosy 
Amandy lśniły, oczy błyszczały, zęby połyskiwały. Nigdy nie 
była zmęczona, nigdy nie traciła okazji, aby błyskotliwie 
odpowiedzieć na nieprzerwany strumień dowcipów, zjadliwych 
uwag i dykteryjek Bustera. Show Przyjaznego Bustera, 
transmitowany przez radio i telewizję za pośrednictwem 
satelitów telekomunikacyjnych na całą Ziemię, docierał 
również do emigrantów na skolonizowanych planetach. 
Podejmowano próby nadawania programów aż do Proximy na 
wypadek, gdyby kolonizacja ludzka sięgnęła aż tak daleko. 
Kiedy "Salander 3" dotrze do celu, podróżujący nim ludzie 
spotkają tam już oczekującego na nich Przyjaznego Bustera. I 
na pewno się ucieszą.  
   Jednak jedna konkretna rzecz w Przyjaznym Busterze 
drażniła Johna Isidore.  Delikatnie, w niemal 
niedostrzegalny sposób Buster wyśmiewał skrzynki empatyczne. 
Nie jeden raz, ale wielokrotnie. W gruncie rzeczy robił to 
również w tej chwili.  
   - ... żaden kamień mnie nie trafia - trajkotał Buster 
do Amandy Werner. - A jeżeli przejdę na drugą stronę góry, 
chcę, żeby czekało tam na mnie parę butelek Budweisera! - 
Publiczność w studiu roześmiała się i Isidore usłyszał 
lekkie oklaski. - I  stamtąd wygłoszę moje starannie 
udokumentowane wystąpienie, wystąpienie, które usłyszycie 
dokładnie za dziesięć godzin!
   - I ja tesz, kochanie! - powiedziała na wydechu Amanda. - 
Weś mnie se sobą! Pójtę i kiedy pętą szucać w ciepie 
kamieniami, osłonię cię. - Publiczność znowu ryknęła 
śmiechem, a John Isidore poczuł zmieszanie i ogarniającą go 
bezsilną wściekłość, sączące się przez skórę na karku. 
Dlaczego Przyjazny Buster wciąż kpi z merceryzmu? Nikomu 
innemu zdawał się nie przeszkadzać, ONZ nawet chyba go 
pochwalała. Amerykańska i sowiecka policja oświadczyły 
publicznie, że merceryzm zmniejszył przestępczość, powodując 
większe zainteresowanie obywateli problemami sąsiadów. 
Sekretarz generalny Organizacji Narodów Zjednoczonych Titus 
Corning kilkakrotnie stwierdził, że ludzkość potrzebuje 
więcej empatii. Może Buster jest zazdrosny, doszedł do wniosku 
Isidore. Jasne, to mogłoby wszystko wyjaśnić - on i Wilbur 
Mercer współzawodniczą ze sobą. Ale o co?
   O rząd dusz, uznał Isidore. Walczą o kontrolę nad 
naszymi psychikami. Z jednej strony skrzynka empatyczna, 
żarty i kpiny Bustera z drugiej. Muszę powiedzieć to 
Hannibalowi Sloatowi, postanowił. Zapytać go, czy to prawda. 
On na pewno będzie wiedział.
                              *
   Kiedy zaparkował swoją ciężarówkę na dachu Szpitala 
Zwierząt Van Nessa, szybko zaniósł plastykową klatkę z 
nieruchomym pseudokotem na dół, do biura pracodawcy.
Kiedy wszedł, pan Sloat podniósł wzrok znad kartek 
inwentarza części. Jego szara, pomarszczona twarz drgała jak 
zmącona woda. Hannibal Sloat był zbyt stary, aby emigrować i 
choć nie sklasyfikowano go jako specjala, musiał spędzić 
resztę życia na Ziemi. Przez minione lata pył przeżerał go, 
zabarwił szarością rysy jego twarzy, wyszarzał jego myśli.  
Pod jego wpływem Sloat skurczył się, jego nogi wychudły i 
poruszały niepewnie. Oglądał świat przez okulary dosłownie 
pokryte skorupą pyłu. Z jakiegoś powodu Sloat nigdy nie 
czyścił szkieł. Wyglądało to, jakby się poddał, pogodził z 
radioaktywnym opadem, który dawno temu zaczął grzebać go pod 
sobą. Obecnie zaćmił mu już wzrok. W ciągu kilku lat, które 
jeszcze mu pozostały, zniszczy inne  zmysły. Pozostanie 
jedynie wysoki, ćwierkający głos, aż wreszcie zamilknie i 
on.  
   - Co tam masz? - spytał pan Sloat.
   - Kot ze zwarciem w zasilaniu. - Isidore postawił klatkę 
na zasypanym dokumentami biurku szefa.
   - Po co mi go pokazujesz? - zdziwił się Sloat. - Zanieś 
go na dół, do warsztatu Milta. - Jednak po chwili namysłu 
otworzył klatkę i wyciągnął pseudozwierzę. Kiedyś sam był 
technikiem remontowym. I to bardzo dobrym.
   - Myślę, że Przyjazny Buster i merceryzm walczą o 
zdobycie kontroli nad naszymi duszami.
   - Jeżeli to prawda - odparł Sloat badając kota - to 
Buster wygrywa.
   - Obecnie wygrywa - rzekł Isidore - ale w końcu przegra.
   Sloat podniósł głowę i spojrzał na niego. 
   - Dlaczego?
   - Bo Wilbur Mercer wciąż się odnawia. Jest nieśmiertelny. Na 
szczycie wzgórza zostaje powalony, zapada się do świata 
grobów, ale potem niezmiennie się podnosi. A my wraz z nim. 
A więc my również jesteśmy nieśmiertelni. - Czuł się wspaniale, 
mówiąc tak płynnie. Zazwyczaj w obecności pana Sloata jąkał 
się.
   - Buster też jest nieśmiertelny, podobnie jak Mercer - odparł 
Sloat. - Nie ma żadnej różnicy.
   - W jaki sposób to możliwe? Jest przecież człowiekiem.
   - Nie wiem - powiedział Sloat. - Ale to prawda. Choć 
oczywiście, nigdy tego nie potwierdzą.
   - To dlatego Przyjazny Buster może robić 
czterdziestoośmiogodzinny show w ciągu jednego dnia?
   - Właśnie - przytaknął Sloat.
   - A co z Amandą Werner i innymi kobietami?
   - Również są nieśmiertelne.
   - Czy są wyższą formą życia z innego systemu? 
   - Nigdy nie byłem w stanie ustalić tego z całą pewnością 
- powiedział pan Sloat badając wciąż kota. Zdjął pokryte 
pyłem okulary i bez ich pomocy zaglądał do na wpół otwartego 
pyszczka. - Tak jak z całą pewnością zrobiłem to w przypadku 
Wilbura Mercera - zakończył niemal niesłyszalnym głosem. 
Potem zaklął. Była to wiązanka przekleństw, która w odczuciu 
Isidore trwała przez pełną minutę. - Ten kot - oznajmił w 
końcu Sloat - nie jest sztuczny. Wiedziałem, że coś takiego 
kiedyś się zdarzy. I już nie żyje. - Popatrzył w dół, na 
kocie zwłoki. I znowu zaklął.
   Krępy, dziobaty Milt Borogrove, ubrany w brudny, niebieski 
fartuch z płótna żaglowego, pojawił się w drzwiach gabinetu. 
   - Co się stało? - zapytał. Widząc leżącego kota, wszedł do 
środka i podniósł zwierzę.
   - Kurzy móżdżek go przyniósł - powiedział Sloat. Nigdy 
dotąd nie używał tego określenia przy Isidore.
   - Gdyby żył - stwierdził Milt - moglibyśmy go zanieść do 
weterynarza prawdziwych zwierząt. Ciekawe, ile jest wart. 
Czy ktoś ma egzemplarz Sidneya?
   - Cz-cz-y p-p-pańskie ubezpieczenie n-n-ie o-o-obejmuje 
t-t-ego? - Isidore zapytał pana Sloata. Czuł, jak dygoczą mu 
nogi i miał wrażenie, że cały pokój robi się ciemnobrązowy z 
migoczącymi na jego tle zielonymi plamkami.
   - Obejmuje - niemal warknął wreszcie Sloat. - Ale boli mnie 
sama strata. Strata kolejnej żywej istoty. Czy nie mogłeś 
się zorientować, Isidore? Czy nie zauważyłeś różnicy?
   - Pomyślałem - wykrztusił wreszcie Isidore - że to bardzo 
dobre wykonanie. Takie dobre, że wprowadziło mnie w błąd. 
Chodzi o to, że robi wrażenie żywego i przy takim dobrym 
wykonaniu...
   - Nie sądzę, żeby Isidore mógł zauważyć różnicę - 
wtrącił łagodnym tonem Milt. - Dla niego wszystkie są żywe, 
nawet pseudozwierzęta. Pewnie próbował go ocalić. Co z nim 
robiłeś? - zwrócił się do Isidore'a. - Próbowałeś doładować mu 
akumulator? Albo zlokalizować spięcie?
   - T-t-tak - przyznał Isidore.
   - Najprawdopodobniej stan był już tak ciężki, że nic by 
mu nie pomogło - stwierdził Milt. - Daj mu spokój, Han. W jednym 
ma rację - imitacje zaczynają być cholernie podobne do 
prawdziwych, zwłaszcza z montowanymi w nowych modelach 
obwodami chorobowymi. A poza tym żywe zwierzęta umierają, na 
tym polega ryzyko związane z ich posiadaniem. Nie jesteśmy 
do tego przyzwyczajeni, bo widzimy tylko imitacje.
   - Przeklęta strata - powtórzył Sloat.
   - Zgodnie z M-m-mercerem - zauważył Isidore - ż-ż-życie 
zawsze powraca. Dla z-z-zwierząt cykl również się z-z-zamyka.
Chodzi mi o to, że wszyscy wspinamy się wraz z nim, 
umieramy...
   - Powiedz to facetowi, do którego należał kot - odparł 
pan Sloat.
   Isidore nie był pewien, czy szef nie żartuje i zapytał: 
   - Chce pan, żebym to zrobił? Ale to pan zawsze prowadzi 
wideorozmowy. - Bał się wideofonów i przekonał się, że 
rozmowa, zwłaszcza z kimś obcym, jest dla niego absolutnie 
niewykonalnym zadaniem. Pan Sloat oczywiście o tym 
wiedział.
   - Nie zmuszaj go - poprosił Milt. - Ja to zrobię. - 
Wyciągnął rękę w stronę słuchawki. - Jaki to numer?
   - Mam go gdzieś tutaj - Isidore zaczął grzebać w kieszeniach 
roboczego kitla.
   - Chcę, żeby kurzy móżdżek to załatwił - powtórzył Sloat.
   - N-n-nie mogę rozmawiać przez wideofon - zaprotestował 
Isidore, czując jak łomocze mu serce. - Dlatego, że jestem 
kudłaty, brzydki, zgarbiony, szczerbaty i siwy. Choruję na 
chorobę radiacyjną. Myślę, że niedługo umrę.
   Milt uśmiechnął się i zwrócił do Sloata. 
   - Przypuszczam, że gdybym się czuł tak jak on, również 
nie byłbym w stanie korzystać z wideofonu. No, Isidore, 
jeżeli nie dasz mi numeru właściciela kota, nie będę mógł 
zadzwonić i sam będziesz musiał to zrobić. - Wyciągnął 
przyjaznym gestem rękę.  
   - Zadzwoni kurzy móżdżek - powiedział zdecydowanym głosem 
Sloat - albo wylatuje z pracy. - Nie patrzył ani na 
Isidore'a ani na Milta, spoglądał nieruchomym wzrokiem 
prosto przed siebie.  
   - Dajże spokój - zaprotestował Milt. 
   - N-n-nie lubię, jak się m-m-mnie n-n-nazywa ku-u-rzym 
móżdżkiem - zaprotestował Isidore. - P-p-przecież p-p-pył 
również panu bardzo zaszkodził. Choć nie uszkodził 
p-p-pańskiego mózgu, jak w m-m-moim przypadku. - Jestem 
zwolniony, uświadomił sobie. Nie mogę rozmawiać przez 
wideofon. A potem przypomniał sobie nagle, że właściciel kota 
wystartował do pracy. Nie będzie nikogo w domu. - Ch-chyba 
mogę do niego zadzwonić - powiedział, znajdując wreszcie 
kwitek z zapisanymi na nim danymi.
   - Widzisz? - zwrócił się pan Sloat do Milta. - Może to 
zrobić, jeżeli musi.  
   Isidore usiadł przy wideofonie, wziął do ręki słuchawkę i 
wybrał numer.
   - Tak - stwierdził Milt - ale nie powinien być do tego 
zmuszany. I ma rację. Pył rzeczywiście ci zaszkodził. Jesteś 
niemal ślepy i za parę lat nie będziesz słyszał.
   - Ciebie też dopadło, Borogrove. Skórę masz koloru psiego 
łajna.
   Na wideoekranie pojawiła się twarz zadbanej kobiety 
środkowoeuropejskiego typu, o włosach zaczesanych w twardy 
kok. 
   - Tak? - spytała.
   - P-p-pani Pilsen? - spytał Isidore, czując narastające w 
nim przerażenie. Rzecz jasna, nie pomyślał o tym, że właściciel 
kota może mieć żonę, która oczywiście będzie w domu. - 
Chciałbym p-p-porozmawiać z panią o państwa k-k-k-k-k... - 
Przerwał, pocierając nerwowo podbródek. - O państwa kocie.
   - Ach tak, to pan zabierał Horacego - stwierdziła pani 
Pilsen. - Czy ma zapalenie płuc? Mąż podejrzewał właśnie to.
   - Kot państwa umarł - oznajmił Isidore.
   - Och nie, dobry Boże.
   - Damy państwu drugiego - powiedział. - Jesteśmy 
ubezpieczeni. - Zerknął na pana Sloata, wyglądało na to, że 
się zgadza. - Właściciel naszej firmy, pan Hannibal Sloat... 
- Zaciął się. - Osobiście...
   - Nie - rzucił Sloat. - Damy im czek. Cena według 
katalogu Sidneya.
   - ... osobiście wybierze dla państwa zastępczego kota - 
usłyszał swój głos Isidore. Zaczął rozmowę, której nie był w 
stanie przeprowadzić, a teraz zorientował się, że nie może 
jej zakończyć. To, co mówił, rozwijało się według jakiejś 
swojej wewnętrznej logiki, której nie był w stanie 
powstrzymać i wszystko musiało toczyć się do własnego 
zakończenia. Pan Sloat i Milt Borogrove patrzyli na niego w 
osłupieniu, on zaś mówił dalej. - Proszę określić, jakiego 
kota państwo sobie życzycie. Maść, płeć, rasa: czy manxański, 
perski, abisyński...
   - Horacy nie żyje - powiedziała pani Pilsen.
   - Miał zapalenie płuc - stwierdził Isidore. - Zmarł w 
czasie przejazdu do szpitala. Nasz starszy lekarz doktor 
Hannibal Sloat wyraził przekonanie, że stan w jakim się 
znajdował, wykluczał możliwości ratunku. Ale czy to, że 
możemy dać państwu zastępstwo, pani Pilsen, nie jest 
szczęśliwą okolicznością? Czy nie mam racji?
   - Istniał tylko jeden taki kot jak Horacy - powiedziała 
pani Pilsen ze łzami w oczach. - Kiedy był jeszcze kociakiem, 
często przychodził i patrzył tak, jakby chciał zadać jakieś 
pytanie. Nigdy nie dowiedzieliśmy się, co to było za 
pytanie. Może teraz zna już na nie odpowiedź. - Znowu 
zaczęła płakać. - Myślę, że kiedyś wszyscy je poznamy.
   Nagle Isidore poczuł przypływ natchnienia. 
   - A co by pani powiedziała na idealną, elektryczną kopię 
państwa kota?  Możemy zdobyć wspaniały produkt Wheelrighta i 
Carpentera, który w każdym szczególe będzie wiernie 
odtwarzał dawne zwierzę w niezmienionej...  
   - Och, to obrzydliwe! - zaprotestowała pani Pilsen. - O 
czym pan mówi? Proszę, broń Boże nie proponować tego mojemu 
mężowi. Niech pan nawet nie mówi o tym, bo on się wścieknie. 
Kochał Horacego bardziej niż jakiegokolwiek kota, którego 
mieliśmy do tej pory, a miał koty od dziecka.  
   Milt odebrał słuchawkę od Isidore'a i odezwał się do kobiety. 
   - Możemy dać pani czek w wysokości wynikającej z wyceny 
Sidneya albo, jak sugerował pan Isidore, możemy wybrać dla 
państwa innego kota. Bardzo nam przykro, że kot państwa 
umarł, ale jak już wspomniał pan Isidore, zwierzę miało 
zapalenie płuc, które najczęściej okazuje się śmiertelne. - 
Mówił z profesjonalną płynnością. Spośród trzech osób 
pracujących w Szpitalu Zwierząt Van Nessa Milt najlepiej 
załatwiał służbowe rozmowy telefoniczne.  
   - Nie mogę powiedzieć o tym mężowi - stwierdziła pani 
Pilsen. 
   - W porządku, proszę pani - rzekł Milt i skrzywił się 
lekko. - Zadzwonimy do niego. Czy mogłaby nam pani podać 
telefon do jego pracy? - Próbował namacać papier i ołówek, 
który podsunął mu pan Sloat.  
   - Proszę posłuchać - powiedziała pani Pilsen, która 
wreszcie zdołała się chyba pozbierać. - Może ten drugi pan 
miał rację. Może powinnam zamówić elektryczny zamiennik 
Horacego, ale by Ed nic nie wiedział. Czy może to być tak 
wierna kopia, że mój mąż nie zauważy różnicy?
   - Jeżeli pani sobie tego życzy - z powątpiewaniem w 
głosie odparł Milt. - Ale z doświadczenia wiemy, że 
właściciela zwierzęcia nigdy nie da się oszukać. Jedynie 
przypadkowych obserwatorów, takich jak sąsiedzi. Widzi pani, 
kiedy podejdzie się rzeczywiście blisko do 
pseudozwierzęcia...
   - Ed nigdy nie zbliża się do Horacego, mimo że go kocha. 
To ja zajmuję się jego potrzebami, takimi jak 
skrzynka z piaskiem. Sądzę, że mogłabym spróbować z 
pseudozwierzęciem, a jeżeli się nie uda, wtedy znajdziecie 
nam panowie prawdziwego, który zastąpiłby Horacego. Nie chcę 
tylko, żeby mój mąż wiedział. Myślę, że nie przeżyłby tego. 
Dlatego nigdy nie zbliżał się do Horacego, obawiał się. A 
kiedy Horacy zachorował - jak pan powiedział na zapalenie 
płuc - Ed wpadł w panikę i nie był w stanie stawić temu 
czoła. Dlatego tak długo czekaliśmy, zanim was wezwaliśmy. 
Zbyt długo... Wiedziałam, zanim panowie zadzwoniliście. - 
Skinęła głową. Zdołała już opanować łzy. - Ile czasu to 
zajmie?
   Milt zastanowił się przez chwilę. 
   - Możemy przygotwać kopię w ciągu dziesięciu dni. 
Dostarczymy w dzień, gdy pani mąż będzie w pracy. - 
Zakończył rozmowę, pożegnał się i odłożył słuchawkę. - 
Zorientuje się - powiedział do pana Sloata. - W ciągu pięciu 
sekund. Ale ona tego chce.  
   - Właściciele, którzy kochają swoje zwierzęta - stwierdził 
posępnie pan Sloat - w takich sytuacjach zupełnie się 
załamują. Jestem zadowolony, że zazwyczaj nie mamy do 
czynienia z prawdziwymi zwierzętami. Czy uświadamiacie 
sobie, że weterynarze prawdziwych zwierząt muszą ciągle 
przeprowadzać podobne rozmowy? - Popatrzył uważnie na Johna. 
- Na swój sposób wcale nie jesteś taki głupi, Isidore. 
Załatwiłeś to zupełnie dobrze. Mimo że Milt musiał w pewnym 
momencie przejąć sprawę.
   - Doskonale dawał sobie radę - stwierdził Milt. - Boże, 
ależ to było trudne. - Podniósł martwego Horacego. - Wezmę 
go na dół, do warsztatu. Han, zadzwoń do Wheelrighta i 
Carpentera i wezwij ich konstruktorów, żeby to zmierzyli i 
sfotografowali. Nie pozwolę im zabrać ciała do warsztatów. 
Chcę sam porównać kopię.  
   - Myślę, że powinien porozmawiać z nimi Isidore - 
postanowił pan Sloat. - Wszystko zaczął i po tym, jak 
poradził sobie z panią Pilsen, chyba da sobie radę z 
Wheelrightem i Carpenterem.
   - Po prostu nie pozwól im zabrać Horacego - rzekł Milt.  
- Będą chcieli tak zrobić, bo to cholernie ułatwi im pracę. 
Bądź stanowczy.  
   - Aha - odparł Isidore, mrugając. - Dobra. Może powinienem 
zadzwonić do nich od razu, zanim zacznie się rozkładać. -
Czuł ogromne uniesienie.
.T:r08



                        Rozdział VIII

   Po zaparkowaniu podrasowanego, policyjnego hovera na dachu
Pałacu Sprawiedliwości w San Francisco na Lombard Street, 
łowca Rick Deckard z walizeczką w ręku zszedł do biura 
Harry'ego Bryanta.
   - Strasznie szybko wróciłeś - oznajmił jego przełożony, 
odchylając się w fotelu i biorąc szczyptę tabaki "Szczególna 
Nr 1".   
   - Mam to, po co mnie pan wysłał - Rick usiadł przed 
biurkiem. Postawił walizeczkę na podłodze. Jestem zmęczony, 
uświadomił sobie. Teraz, kiedy powrócił, ta myśl zaczęła 
opanowywać go coraz silniej. Zastanawiał się, czy będzie w 
stanie zorganizować się w wystarczającym stopniu, żeby 
podjąć czekającą go pracę.
   - Jak się ma Dave? - zapytał. - Wystarczająco dobrze, 
żebym mógł z nim porozmawiać?  Chciałbym to zrobić, zanim 
zabiorę się za pierwszego andka.
   - Najpierw zajmiesz się Polokovem - stwierdził Bryant. - 
Tym, który zlaserował Dave'ego. Lepiej będzie załatwić go od 
razu, bo wie, że mamy go w spisie.
   - Zanim porozmawiam z Dave'em?
   Bryant sięgnął po arkusz żółtawej przebitki. Była to 
rozmyta trzecia czy czwarta kopia. 
   - Polokov pracował dla miasta jako zbieracz śmieci.
   - Czy do tego nie zatrudnia się wyłącznie specjali?
   - Polokov udaje specjala, mikrocefala. Jest bardzo 
zdegenerowany - albo symuluje. W ten sposób udało mu się 
nabrać Dave'ego. Polokov najwidoczniej do tego stopnia wygląda 
i zachowuje się jak mikrocefal, że Dave dał się zaskoczyć. 
Czy jesteś teraz pewien skali Voigta-Kampffa? Musisz być 
absolutnie pewien po tym, co się zdarzyło w Seattle, tym...
   - Jestem - odparł Rick krótko. Nie wdawał się w 
szczegóły.
   - Wierzę ci na słowo - stwierdził Bryant. - Ale nie może 
być nawet najmniejszego potknięcia...
   - W polowaniu na andki nigdy nie mogło być potknięć. W tym 
przypadku jest tak samo.
   - Nexus-6 jest inny.
   - Już znalazłem pierwszego - rzekł Rick. - A Dave znalazł 
dwa. Trzy, jeżeli liczyć Polokova. Dobra, dzisiaj usunę 
Polokova, a wieczorem albo jutro porozmawiam z Dave'em. 
   Sięgnął po zamazaną kopię karty informacyjnej androida 
Polokova.
   - Jeszcze jedna sprawa - dodał Bryant. - Sowiecki 
gliniarz z WOP tu jedzie. Kiedy byłeś w Seattle, zatelefonował 
do mnie. Jest na pokładzie rakiety Aerofłotu, która za mniej 
więcej godzinę wyląduje na komunalnym lotnisku. Nazywa się 
Sandor Kadalyi.
   - Czego chce? - Gliniarze z WOP bardzo rzadko, jeżeli w 
ogóle, pojawiali się w San Francisco.
   - WOP jest do tego stopnia zainteresowana nowymi typami 
Nexusa-6, że chcą, aby ich człowiek ci towarzyszył. Jako 
obserwator. A jeżeli będzie  w stanie, również jako pomocnik. 
Od ciebie zależy, czy i kiedy go wykorzystasz. Ale 
wyraziłem już zgodę, żeby się do ciebie przyłączył.
   - A co z nagrodą? - zapytał Rick.
   - Nie będziesz musiał się nią dzielić - wyjaśnił Bryant 
uśmiechając się krzywo. 
   - Po prostu nie uważałbym tego za uczciwe. - 
Pod żadnym pozorem nie miał zamiaru dzielić się swoją 
zdobyczą z typem z WOP. Przeczytał uważnie kartę 
informacyjną Polokova. Był to opis mężczyzny albo raczej 
andka, a także jego adres i miejsce pracy: Zakład 
Oczyszczania Strefy Zatoki, którego biura mieściły się w 
Geary.  
   - Chcesz poczekać z usunięciem andka do chwili, kiedy 
sowiecki policjant przyjedzie tu, żeby ci pomóc? - spytał 
Bryant.
   Rick najeżył się. 
   - Zawsze pracowałem sam. Oczywiście, decyzja należy do 
pana, postąpię tak, jak pan mi poleci. Ale najchętniej 
zabrałbym się za Polokova natychmist, nie czekając na 
przyjazd Kadalyiego.
   - A więc załatw to sam - postanowił Bryant. - A przy 
następnym, którym będzie panna Luba Luft - masz tu również 
jej kartę informacyjną - możesz wykorzystać Kadalyiego.
   Rick wepchnął przebitkowe kopie do walizeczki, wyszedł z 
gabinetu przełożonego i ponownie skierował się na dach, do 
zaparkowanego hovera. A teraz złóżmy wizytę panu Polokovowi,
pomyślał i poklepał pistolet laserowy.
                              *
   Podejmując pierwszą próbę odnalezienia androida Polokova, 
Rick pojechał do biur Zakładu Oczyszczania Strefy Zatoki.
   - Szukam jednego z waszych pracowników - oznajmił surowej, 
siwowłosej kobiecie obsługującej centralę telefoniczną. Biuro 
Zakładu zrobiło na nim wrażenie - było duże, nowocześnie 
urządzone i zatrudniano w nim wielu wysokiej klasy 
wyspecjalizowanych urzędników. Grube dywany i kosztowne 
biurka z prawdziwego drewna przypominały mu, że zbieranie i 
usuwanie odpadów od czasów wojny stało się jednym z 
najważniejszych przemysłów na Ziemi. Cała planeta zaczynała 
się rozpadać, przekształcać w śmietnisko i aby nadawała się do 
zamieszkania przez pozostałą na niej ludność, należało 
odpadki od czasu do czasu wywozić... W przeciwnym razie, jak 
lubił powtarzać Przyjazny Buster, Ziemia nie umrze pod warstwą 
pyłu radioaktywnego, ale chłamu.
   - Tym zajmuje się pan Ackers - poinformowała go kobieta. 
- To kierownik kadr. - Wskazała na imponujących rozmiarów, ale 
wykonane z imitacji dębu biurko, przy którym siedział 
malutki, pedantyczny mężczyzna w okularach, pogrążony bez 
reszty w swojej papierkowej pracy.
   Rick okazał swój policyjny identyfikator. 
   - Gdzie w chwili obecnej znajduje się wasz pracownik 
Polokov? W pracy czy w domu?
   Pan Ackers niechętnie sięgnął do dokumentów, 
przestudiował je i odparł: 
   - Powinien być w pracy. Zgniata hovery w zakładach Daly 
City i wrzuca je do Zatoki. Ale... - Kadrowiec zapoznał się 
z kolejnym dokumentem, potem podniósł słuchawkę wideofonu i 
połączył się z kimś w tym samym budynku. 
   - Nie ma go - powiedział do Ricka odkładając słuchawkę po 
skończeniu rozmowy. - Polokov nie przyszedł dziś do pracy. 
Bez powodu. Co on takiego zrobił, funkcjonariuszu?
   - Gdyby się pokazał - odparł Rick - niech mu pan nie 
mówi, że byłem tu i pytałem o niego. Rozumie pan?
   - Tak, rozumiem - odparł Ackers niechętnie, jakby 
urażony, że zlekceważono jego głęboką wiedzę w zakresie 
procedury policyjnej.
   Podrasowanym hoverem wydziału Rick poleciał następnie do
budynku w Tenderloin, gdzie mieszkał Polokov. Nigdy go 
nie dopadniemy, powiedział w duchu. Bryant i Holden czekali 
zbyt długo. Zamiast wysyłać mnie do Seattle, Bryant powinien
pozwolić mi pójść tropem Polokova. Najlepiej, gdyby zrobił to 
jeszcze ubiegłej nocy, natychmiast po tym, jak oberwał Dave 
Holden.
   Cóż za ponure miejsce, zauważył idąc po dachu do windy.  
Porzucone pomieszczenia zwierząt, pokryte wielomiesięczną 
warstwą kurzu. A w jednej z klatek już nie działające 
pseudozwierzę - kurczak. Zjechał windą na piętro, gdzie 
znajdowało się mieszkanie zajmowane przez Polokova i zobaczył 
nieoświetlony, przypominający podziemną jaskinię korytarz. 
Promieniem policyjnej latarki oświetlił korytarz i ponownie 
spojrzał na przebitkową kopię. Polokov został poddany 
testowi Voigta-Kampffa. A więc można opuścić tę część 
procedury i od razu zabrać się do likwidacji androida.  
   Lepiej byłoby dostać go z tego miejsca, stwierdził. 
Postawił walizkę z wyposażeniem, otworzył ją po omacku, 
wyjął nadajnik rozproszonych fal Penfilda, wcisnął klawisz 
ustawiający częstotliwość katalepsji. Sam chroniony był 
przed rozproszonym promieniowaniem skierowaną na niego 
bezpośrednio falą niwelującą, którą emitował metalowy korpus 
nadajnika.
   Teraz wszyscy są zamrożeni na sztywno, powiedział do 
siebie, wyłączając nadajnik. Wszyscy w okolicy - ludzie i 
andki. Nic mi nie grozi, muszę tylko wejść i zlaserować go. 
Zakładając, oczywiście, że jest w mieszkaniu, a to mało 
prawdopodobne.
   Użył uniwersalnego klucza, który analizował i otwierał 
wszystkie rodzaje znanych zamków i wszedł do mieszkania 
Polokova z pistoletem laserowym w ręku.
   Androida nie było. Tylko na wpół rozpadające się umeblowanie, 
miejsce opanowane przez chłam i rozpad. Żadnych osobistych 
przedmiotów. To, co przywitało tu Ricka, składało się z 
przedmiotów, które Polokov odziedziczył zajmując te 
pomieszczenia. Kiedy będzie je opuszczać, pozostawi wszystko 
następnemu lokatorowi - jeżeli taki kiedykolwiek się zjawi.
   Wiedziałem, powiedział w myśli. No cóż, w ten sposób 
straciłem pierwszy tysiąc dolarów nagrody. Andek 
najprawdopodobniej zwiał gdzieś na Antarktydę. Poza moją 
jurysdykcję. Inny łowca, z innego wydziału policji, usunie 
Polokova i odbierze nagrodę. Chyba muszę się zająć andkami, 
których jeszcze nie ostrzeżono. Na przykład Lubą Luft.
   Wrócił na dach, do hovera i połączył się telefonicznie z 
Harrym Bryantem.
   - Z Polokovem mi się nie udało. Najprawdopodobniej 
wyjechał natychmiast po zlaserowaniu Dave'ego. - Popatrzył na 
zegarek. - Czy chce pan, żebym pojechał po Kadalyiego na 
lotnisko? Zyskalibyśmy na czasie, a bardzo bym chciał 
zająć się panną Luft. - Miał już rozłożoną przed sobą jej 
kartę informacyjną i czytał ją uważnie.
   - Doskonały pomysł - oznajmił Bryant. - Ale pan Kadalyi 
już tu jest. Samolot Aerofłotu, którym przyleciał, wylądował 
przed czasem - podobno jak zwykle. Chwileczkę. - 
Niewidzialna narada. - Poleci i spotka się z tobą tam, gdzie 
jesteś - oznajmił Bryant wracając na wizję. - A tymczasem 
przeczytaj mi o pannie Luft.
   - Śpiewaczka operowa. Rzekomo z Niemiec. Obecnie na 
kontrakcie w zespole Opery w San Francisco. - Pokiwał z 
namysłem głową, analizując informacje zawarte na karcie. - 
Musi mieć dobry głos, skoro tak szybko udało się jej nawiązać 
kontakty. W porządku, poczekam tu na Kadalyiego. - Określił 
Bryantowi miejsce, w którym się znajduje i wyłączył się.
   Będę udawał miłośnika opery, postanowił Rick po 
zapoznaniu się z pozostałymi danymi. Szczególnie chciałbym 
zobaczyć ją  w partii Donny Anny z "Don Giovanniego". W 
moich prywatnych zbiorach mam taśmy takich dawnych sław jak 
Elisabeth Schwarzkopf, Lotte Lehmann i Lisa Della Casa. 
Nie zabraknie nam tematów do rozmowy w czasie, gdy będę ustawiał 
aparaturę Voigta-Kampffa.
   Rozległ się sygnał samochodowego wideofonu. Podniósł 
słuchawkę.
   Odezwał się telefonista z Wydziału Policji:
   - Panie Deckard, telefon do pana z Seattle. Pan Bryant 
powiedział, żeby go przełączyć. Z Korporacji Rosena. 
   - Dobrze - odparł Rick. Czego chcą? - zastanawiał się. 
Jak już zdołał się zorientować, Rosenowie przynosili zawsze 
złe nowiny. I najprawdopodobniej to się nie zmieni, bez 
względu, jakie mają zamiary.  
   Na maleńkim ekranie pojawiła się twarz Racheli Rosen. 
   - Witam, funkcjonariuszu Deckard. - Zwróciło jego uwagę, 
że ton głosu Rachel brzmiał ugodowo. - Czy jest pan bardzo 
zajęty, czy też może pan ze mną porozmawiać?
   - Proszę mówić - odparł.
   - Omawialiśmy w spółce pańską sytuację związaną ze 
zbiegłymi androidami typu Nexus-6 i ponieważ znamy je bardzo 
dobrze, uznaliśmy, że będzie miał pan więcej szans, jeżeli 
jedno z nas zgodzi się z panem współpracować.  
   - W jaki sposób?
   - No cóż, chcielibyśmy, żeby ktoś panu towarzyszył, 
kiedy zacznie ich pan szukać.
   - Dlaczego? Co to da?
   - Jeżeli z Nexusem-6 nawiąże kontakt człowiek, może to 
obudzić jego czujność - oznajmiła Rachel. - Ale jeśli 
dokona tego inny Nexus-6...
   - Mówisz o sobie.
   - Tak - skinęła głową. Twarz miała poważną.
   - Otrzymałem aż za wiele pomocy od was.
   - Ale ja naprawdę sądzę, że pan mnie potrzebuje.
   - Wątpię. Przemyślę to i dam znać. - W jakiejś odległej, 
niesprecyzowanej przyszłości, powiedział w duchu. Albo 
najprawdopodobniej nigdy. Jeszcze tylko tego mi brakuje - 
Rachela Rosen wyskakująca na każdym kroku jak diabełek z 
pudełka.
   - Mówi pan tak, żeby mnie zbyć - stwierdziła. - Nigdy 
pan do mnie nie zadzwoni. Nie orientuje się pan, jak sprawny 
jest zbiegły Nexus-6. Wykonanie tego zadania okaże się dla 
pana po prostu niemożliwe. Uważamy, że jesteśmy to panu 
winni z powodu... Wie pan. Z powodu tego, co zrobiliśmy.  
   - Zastanowię się. - Zaczął odkładać słuchawkę.
   - Beze mnie - dodała Rachel - jeden z nich okaże się 
szybszy od pana.
   - Do widzenia - powiedział i odłożył słuchawkę. Co to 
za świat, zadał sobie pytanie, w którym android telefonuje 
do łowcy i oferuje mu pomoc. Zadzwonił do centrali policyjnej. 
   - Proszę nie łączyć ze mną żadnych rozmów z Seattle - 
polecił.
   - Tak jest, panie Deckard. Czy pan Kadalyi dotarł już do 
pana?
   - Ciągle na niego czekam. Lepiej niech się pośpieszy, bo 
nie mam zamiaru zbyt długo tu siedzieć. - Znowu odłożył 
słuchawkę.
   Gdy zaczął ponownie czytać kartę informacyjną Luby Luft, 
w odległości kilku jardów wylądowała na dachu taksówka. 
Wysiadł z niej rumiany mężczyzna około pięćdziesięciu pięciu 
lat, o wyglądzie Świętego Mikołaja, ubrany w ciężki, solidnie 
wyglądający płaszcz wyraźnie rosyjskiego kroju. Uśmiechając 
się, podszedł z wyciągniętą ręką do maszyny Ricka.
   - Pan Deckard? - spytał mężczyzna. Miał bardzo słowiańską 
wymowę. - Łowca z Wydziału Policji San Francisco? - Pusta 
taksówka wystartowała i Rosjanin odprowadził ją roztargnionym 
spojrzeniem. - Jestem Sandor Kadalyi - oznajmił. Otworzył 
drzwi i wcisnął się obok Ricka.  
   Kiedy Deckard witał się z Kadalyim, zauważył u
przedstawiciela WOP niezwykły typ pistoletu laserowego, 
wzór jakiego nigdy jeszcze nie widział. 
   - Ach, to? - powiedział Kadalyi. - Ciekawy, prawda? - 
Wyciągnął broń z kabury na pasku. - Dostałem go na Marsie.
   - Myślałem, że znam każdą produkowaną ręczną broń - rzekł 
Rick. - Nawet te, które są wytwarzane i używane wyłącznie w 
koloniach.
   - Robimy je sami - odparł Kadalyi, uśmiechnięty jak 
słowiański Mikołaj. Jego rumiana twarz promieniała dumą. - 
Funkcjonalna różnica polega na... Proszę, niech  go pan 
weźmie. - Podał pistolet Rickowi, który obejrzał go okiem 
fachowca o wieloletnim doświadczeniu.
   - Na czym polegają funkcjonalne różnice? - spytał Rick. 
Nie mógł niczego zauważyć.
   - Niech pan naciśnie spust.
   Rick wycelował w górę, za okno maszyny i nacisnął spust. 
Nic się nie stało, promień nie pojawił się. Ze zdziwieniem 
odwrócił się do Kadalyiego.
   - Obwód spustowy nie jest podłączony - oznajmił wesoło 
Kadalyi. - Mam go przy sobie. Widzi pan? - Rozchylił dłoń, 
pokazując niewielką część. - W pewnych granicach mogę nim 
również celować. Bez względu na to, w którą stronę 
skierowana jest broń.
   - Pan nie jest Polokovem, ale Kadalyim - powiedział Rick.
   - Czy nie chciał pan powiedzieć na odwrót? Sprawia pan 
wrażenie nieco zmieszanego.
   - Chciałem powiedzieć, że jesteś Polokovem, androidem, a 
nie przedstawicielem sowieckiej policji. - Czubkiem buta 
Rick wdusił alarmowy przycisk w podłodze maszyny.
   - Dlaczego mój pistolet laserowy nie strzela? - zdziwił 
się Kadalyi-Polokov włączając i wyłączając trzymany w dłoni 
zminiaturyzowany układ spustowo-celowniczy.
   - Fala rozpraszająca - wyjaśnił Rick. - Polaryzuje 
promień lasera i rozprasza go w wiązkę zwykłego światła.
   - W takim razie muszę ci po prostu skręcić twój cieniutki 
kark. - Android upuścił trzymany element i ze zduszonym 
rykiem schwycił oburącz Ricka za gardło.
   Gdy dłonie androida zamknęły się na jego szyi, Rick 
wystrzelił ze swego służbowego, staroświeckiego pistoletu, 
który nosił w kaburze pod pachą. Pocisk magnum kaliber 0.38 
cala trafił androida w głowę i rozwalił obudowę mózgu. 
Sterujący zespół Nexus-6 eksplodował, rozlatując się na 
drobne odłamki i gwałtowny, wściekły podmuch przeleciał 
przez wnętrze pojazdu. Wirujące kawałki elektronicznego 
mózgu opadały jak radioaktywny pył na Ricka. Szczątki 
usuniętego androida odleciały do tyłu, zderzyły się z 
drzwiami hovera, odbiły i mocno uderzyły Deckarda. Ze 
wszystkich sił zaczął spychać z siebie drgające szczątki.  
   Rozdygotany, sięgnął w końcu po słuchawkę wideofonu i 
zadzwonił do Pałacu Sprawiedliwości. 
   - Czy mogę złożyć meldunek? - powiedział. - Powtórzcie 
Harry'emu Bryantowi, że dostałem Polokova.  
   - Dostał pan Polokova. Bryant zrozumie, o co chodzi?
   - Tak - odparł Rick i odłożył słuchawkę. Chryste, 
niewiele brakowało, pomyślał. Chyba musiałem za mocno 
zareagować na ostrzeżenie Racheli Rosen. Zareagowałem na 
odwrót i omal mnie to nie zgubiło. Ale dostałem Polokova, 
pomyślał. Nadnercze stopniowo przestało pompować swoje 
produkty do krwiobiegu, uderzenia serca zwolniły, stały się 
normalne, oddech uspokoił się. Ale mimo wszystko Deckard 
ciągle jeszcze dygotał. Właśnie udało mi się zarobić tysiąc 
dolarów, uświadomił sobie. A więc było warto. I moje reakcje 
są szybsze niż Dave'ego Holdena. Choć oczywiście, muszę 
przyznać, że to, co stało się Dave'emu, najwyraźniej 
przygotowało mnie psychicznie. Dave nie miał takiego 
ostrzeżenia.  
   Znowu wziął słuchawkę i tym razem poprosił o połączenie z 
domem i Iran. Jednocześnie udało mu się zapalić papierosa. 
Drżenie rąk zaczęło ustępować.  
   Na ekranie pojawiła się twarz jego żony, opuchnięta po 
przewidzianej przez nią sześciogodzinnej pełnej samooskarżeń 
depresji.  
   - Och, hallo Rick.
   - Co się stało z 594, które wybrałem dla ciebie przed 
wyjściem? Przyjemne uświadomienie sobie...
   - Zmieniłam je. Kiedy tylko wyszedłeś. A czego chciałeś? 
- W jej głosie zabrzmiały ponure, jękliwe tony 
przygnębienia. - Jestem taka zmęczona, nie pozostał mi nawet 
cień nadziei, nic. Kiedy myślę o naszym małżeństwie i 
możliwości, że zostaniesz zabity przez któregoś andka. Czy 
to chciałeś mi powiedzieć, Rick? Że andek cię dopadł? - Głos 
Przyjaznego Bustera huczał i wył w tle, zagłuszając jej słowa. 
Widział jak żona  porusza ustami, ale słyszał tylko telewizor.
   - Poczekaj - przerwał jej. - Czy mnie słyszysz? Mam coś. 
Nowy typ androida, z którym najwyraźniej nikt poza mną nie 
może dać sobie rady. Usunąłem już jednego, a więc zdobyłem na 
początek tysiąc dolarów. Czy wiesz, ile dostaniemy, kiedy
skończę tę robotę?
   Iran patrzyła na niego niewidzącym wzrokiem. 
  - Och - powiedziała kiwając głową.
   - Jeszcze ci nie powiedziałem! - Teraz jednak nie mógł 
tego zrobić. Tym razem jej depresja stała się tak głęboka, 
że nawet go nie słyszała. Choć tak bardzo się starał, miał 
wrażenie, że mówi w próżnię. - Zobaczymy się wieczorem - 
skończył z goryczą w głosie i z trzaskiem odłożył słuchawkę.  
Niech ją diabli, powiedział do siebie. Po co właściwie 
ryzykuję życiem? Nie obchodzi ją nawet, czy będziemy mieli 
strusia, nic do niej nie dociera. Szkoda, że nie pozbyłem 
się jej dwa lata temu, kiedy rozważaliśmy możliwość 
separacji. Wciąż mogę to zrobić, pomyślał.  
   Z namysłem pochylił się, zebrał z podłogi wozu zmięte 
papiery, w tym również informację o Lubie Luft. Nie mam 
żadnego wsparcia, stwierdził. Większość androidów, które 
znam, posiada w sobie więcej witalności i chęci życia niż moja 
żona. Nie może nic mi dać.
   Ta konkluzja spowodowała, że pomyślał o Rachel Rosen. 
Uświadomił sobie, że jej uwaga o sposobie myślenia Nexusa-6 
okazała się słuszna. Ponieważ Rachela raczej nie będzie 
zgłaszała pretensji do nagrody, mógłby skorzystać z jej 
pomocy.
   Potyczka z Kadalyim-Polokovem zmieniła jego punkt 
widzenia w dość zdecydowany sposób.
   Włączył silnik hovera i wystrzelił świecą w niebo, 
kierując się w stronę starego gmachu opery, gdzie zgodnie z 
notatkami Dave'ego Holdena mógł o tej porze zastać Lubę Luft.
   Teraz zaczął myśleć i o niej. Niektóre kobiece androidy 
wydawały się zupełnie przystojne, niektóre pociągały go 
fizycznie i było to dość dziwne uczucie. Intelektualnie 
zdawał sobie sprawę, że są maszynami, ale mimo wszystko 
reagował na nie emocjonalnie.
   Na przykład Rachel Rosen. Nie, pomyślał, jest zbyt 
chuda. Ma nieszczególne kształty, zwłaszcza biust. Sylwetka 
jak u dziecka, płaska i bez wyrazu. Może postarać się o coś 
lepszego. Ile lat według karty informacyjnej ma Luba Luft? 
Prowadząc maszynę wyciągnął pomięte notatki i znalazł jej 
rzekomy wiek. Dwadzieścia osiem. Ocena na podstawie wyglądu, 
który w przypadku andków był jedynym nadającym się do 
zastosowania kryterium.
   Dobrze, że wiem coś na temat opery, pomyślał Rick. To 
kolejna moja przewaga nad Dave'em. Jestem lepiej zorientowany 
w zagadnieniach kulturalnych.
   Spróbuję jeszcze z jednym andkiem, zanim poproszę Rachel 
o pomoc, postanowił. Jeżeli panna Luft okaże się szczególnie 
trudnym przypadkiem - miał jednak przeczucie, że tak się nie 
stanie, ponieważ to Polokov był agresywnym osobnikiem - inne, 
nieświadome, że ktoś na nie poluje, będą padały jeden po 
drugim, trafiane jak kaczuszki na strzelnicy.
   Gdy zniżał lot, kierując się w stronę ozdobnego, 
obszernego dachu opery, śpiewał na głos wiązankę arii z 
pseudowłoskimi, wymyślanymi na bieżąco słowami. Nawet bez 
programatora nastroju Penfielda, czuł jak ogarnia go 
optymistyczny nastrój. I pożądliwe, radosne oczekiwanie.
.T:r09



                            Rozdział IX

   W wykonanym ze stali i kamienia gigantycznym wnętrzu 
brzucha wieloryba, którym był amfiteatr starej opery, odbywała 
się hałaśliwa, rozlegająca się echem, kiepsko zorganizowana
próba. Gdy Rick Deckard wszedł do środka, poznał muzykę - 
"Czarodziejski flet" Mozarta, ostatnie sceny pierwszego aktu. 
Mauretańscy niewolnicy - innymi słowy chór - zaczęli swoją 
pieśń o takt za wcześnie, co zniweczyło prosty rytm 
magicznych dzwonków.
   Cóż za przyjemność, Rick uwielbiał "Czarodziejski flet". 
Wszedł na balkon, nikt najwyraźniej nie zwrócił na niego 
uwagi, i usadowił się wygodnie. Teraz Papageno w swym 
fantastycznym płaszczu z ptasich piór przyłączył się do 
Paniny, aby zaśpiewać słowa, które zawsze wyciskały łzy z 
oczu Ricka.  
   Cóż, pomyślał Rick, w prawdziwym życiu nie istnieją 
takie magiczne dzwonki, dzięki którym twój nieprzyjaciel 
znika bez śladu. Szkoda. A Mozart wkrótce po napisaniu 
"Czarodziejskiego fletu" zmarł - tuż po trzydziestce - 
na chorobę nerek. I został pochowany w bezimiennym grobie 
dla nędzarzy. 
   Kiedy o tym myślał, zaczął się zastanawiać, czy Mozart 
miał przeczucie, że jego przyszłość nie istnieje, że już 
wykorzystał przeznaczoną mu odrobinę czasu. Może ja czuję to 
również, pomyślał Rick obserwując toczącą się próbę.  Próba 
się skończy, przedstawienie się skończy, śpiewacy umrą, 
ostatni zapis muzyki zostanie w taki czy inny sposób 
zniszczony, aż wreszcie zniknie samo nazwisko Mozart i pył 
zwycięży.  Jeżeli nie na tej planecie, to na innej.  Możemy 
przez jakiś czas go unikać. Tak jak andki mogą unikać mnie 
i istnieć jeszcze nieco dłużej. Ale dopadnę je, a jeżeli 
nie ja, to jakiś inny łowca. Na swój sposób, uświadomił 
sobie, jestem częścią niszczącego formę procesu entropii.  
Korporacja Rosena tworzy, a ja niszczę. Albo przynajmniej 
tak to mogą odbierać.  
   Na scenie Papageno i  Panina  rozpoczęli  duet. Przerwał 
swój wewnętrzny monolog i zaczął słuchać.  
       Papageno: Moje dziecię, cóż teraz możemy powiedzieć?
       Panina: Prawdę. To właśnie powiemy.
   Rick pochylił się do przodu i przyglądał się uważnie 
Paninie spowitej w ciężkie szaty. Z jej kwefu na ramiona i 
twarz spływał welon. Sprawdził kartę informacyjną i odchylił 
się w fotelu zadowolony. A więc widziałem już mojego 
trzeciego androida typu Nexus-6, uświadomił sobie. To Luba 
Luft.  Trochę to ironiczne, że otrzymała tego typu rolę.  
Obojętne, jak bardzo żywotny, sprawny i przystojny jest 
zbiegły android, to jednak nie może powiedzieć prawdy - w 
każdym razie o sobie.  
   Luba Luft śpiewała na scenie i Ricka zaskoczyło piękno 
jej głosu. Można go było porównać nawet do głosów 
największych sław, które miał w swojej kolekcji 
historycznych nagrań. Musiał przyznać, że Korporacja Rosena 
stworzyła dobry produkt. I znowu pomyślał o sobie sub 
specie aeternitatis, jako o niszczycielu formy sprowadzonym 
w to miejsce przez wszystko, co tu widział i słyszał. Być 
może, im lepiej ona działa, im lepszą jest śpiewaczką, tym 
bardziej jestem potrzebny. Gdyby androidy utrzymały się 
poniżej standardów, były takie jak starożytne q-40 
produkowane przez Spółkę Derain, nie powstałby problem i nie 
byłoby zainteresowania moimi usługami. Ciekawe, kiedy 
powinienem to zrobić, zadał sobie pytanie. Chyba 
najszybciej, jak to możliwe. Po zakończeniu próby, kiedy 
wróci do swojej garderoby.  
   Po skończeniu aktu przerwano również próbę. Dyrygent 
oznajmił po angielsku, francusku i niemiecku, że zostanie 
wznowiona za półtorej godziny, a potem wyszedł. Muzycy 
pozostawili instrumenty i także opuścili salę. Rick wstał i 
przeszedł za kulisy, do garderób. Szedł bez pośpiechu za 
ostatnimi członkami obsady i zastanawiał się. Załatwię 
wszystko natychmiast, tak będzie najlepiej. Na rozmowę z nią 
i przeprowadzenie testu poświęcę minimum czasu. Gdy tylko  
się upewnię - ale nie mógł uzyskać tej pewności, dopóki nie 
przeprowadzi testu. Może Dave źle ją ocenił, pomyślał. Mam 
nadzieję. Ale wątpił w to. Instynktownie zadziałał już jego 
zawodowy zmysł. A jeszcze nigdy go nie zawiódł, przez 
wszystkie lata, kiedy pracował w wydziale.  
   Zatrzymał statystę i zapytał o garderobę panny Luft. 
Mężczyzna ucharakteryzowany i ubrany w kostium egipskiego 
włócznika wskazał mu drogę. Rick podszedł do drzwi, 
zobaczył wypisane atramentem na kartoniku słowa: PANNA
LUFT PRYWATNE i zastukał.
   - Proszę.
   Wszedł do środka. Dziewczyna siedziała przy toaletce, 
trzymając na kolanach wyraźnie zużyty, oprawny w płótno 
egzemplarz roli. Stawiała tu i ówdzie długopisem znaki. 
Wciąż miała na sobie kostium sceniczny, zdjęła 
jedynie kwef i postawiła na półce. 
   - Tak? - powiedziała, podnosząc wzrok. Sceniczny makijaż 
powiększył jej oczy. Były olbrzymie, orzechowe i wpatrywały 
się w niego bez mrugnięcia powieką. - Jak pan widzi, jestem 
zajęta. - Mówiła po angielsku bez śladu obcego akcentu.  
   - W porównaniu z Schwarzkopf wypada pani korzystniej - 
oświadczył Rick.
   - Kim pan jest?
   W jej głosie rozbrzmiewała pełna chłodu rezerwa - i ten 
rodzaj chłodu, który tak często spotykał u innych androidów. 
Zawsze to samo - wspaniały intelekt, zdolność wielkich 
dokonań, ale również to. Nienawidził tego. Ale również, 
gdyby zabrakło tej cechy, nie mógłby ich wytropić.
   - Jestem z Wydziału Policji San Francisco - oznajmił.
   - Och? - Wielkie, pełne wyrazu oczy nie mrugnęły, nie 
pojawił się w nich błysk żadnego uczucia. - O co panu 
chodzi? - Dziwne, ale ton jej głosu był nadal bardzo uprzejmy.
   Usiadł na krześle i otworzył zamek błyskawiczny 
walizeczki. 
   - Przysłano mnie, abym przeprowadził z panią standardowy 
test profilu osobowości. Zajmie zaledwie kilka minut.
   - Czy to konieczne? - Wskazała wielki, oprawny w płótno 
egzemplarz roli. - Mam jeszcze bardzo dużo do zrobienia. - 
Teraz zaczęła robić wrażenie zaniepokojonej.
   - Konieczne. - Wyjął aparaturę Voigta-Kampffa i zaczął 
ją regulować.
   - Test na inteligencję?
   - Nie. Empatię.
   - Będę musiała założyć okulary. - Wyciągnęła rękę, żeby 
otworzyć szufladę toaletki.
   - Jeżeli może pani robić znaki w roli bez użycia 
okularów, może pani również przejść bez nich test. Pokażę 
pani kilka obrazków i zadam kilka pytań. Poza tym... - Wstał 
i podszedł do niej. Pochylił się i przycisnął samoprzylepny 
krążek z siatką czujników do jej mocno umalowanego policzka. 
- Jeszcze światło - dodał poprawiając kąt padania promienia 
latarki.  - I to wszystko.  
   - Pan uważa, że jestem androidem, prawda? - Jej głos stawał 
się niemal niesłyszalny. - Nie jestem androidem. Nie byłam 
na Marsie. Nigdy nawet nie widziałam androida! - Jej 
przedłużone rzęsy zatrzepotały mimowolnie. Zobaczył, że 
próbuje sprawiać wrażenie zupełnie spokojnej. - Czy ma pan 
informacje, że w tej obsadzie znajduje się android? Bardzo 
chętnie panu pomogę, a gdybym była androidem, to czy 
zrobiłabym to chętnie? 
   - Androida nie obchodzi, co się stanie z innym androidem 
- powiedział. - Jest to dla nas jedna ze wskazówek.
   - W takim razie - stwierdziła panna Luft - pan musi być 
androidem.
   Zaniemówił i wytrzeszczył na nią oczy.
   - Bo przecież pańska praca - ciągnęła dalej - polega na 
ich zabijaniu, prawda? Jest pan kimś, kogo nazywają... - 
Próbowała sobie przypomnieć.
   - Łowcą - wyjaśnił Rick. - Ale nie jestem androidem.
   - Jeżeli chodzi o test, który chce pan ze mną 
przeprowadzić. - Głos jej zaczął stawać się coraz 
silniejszy. - Czy pan mu się poddał?
   - Tak. - Skinął głową. - Dawno temu, kiedy zacząłem 
pracować w wydziale.
   - Może to fałszywa pamięć? Czy androidy nie mają czasami 
fałszywej pamięci?
   - Moi przełożeni znają wynik testu - stwierdził Rick.  
- To obowiązkowe. 
   - Może kiedyś był człowiek, który wyglądał jak pan i 
gdzieś, kiedyś pan go zabił i zajął jego miejsce. A pańscy 
przełożeni nie wiedzą o tym. - Uśmiechnęła się do niego. 
Jakby prosząc, żeby się przyznał.
   - Zacznijmy test - oznajmił wyjmując arkusze z pytaniami.
   - Poddam się testowi - powiedziała Luba Luft - jeżeli pan 
zrobi to pierwszy.
   Znowu popatrzył na nią, oniemiały.
   - Czy nie byłoby to uczciwsze? - spytała. - Wtedy mogłabym 
być pana pewna. Nie wiem, sprawia pan jakieś szczególne, takie 
obce i twarde wrażenie. - Zadrżała, ale znowu się uśmiechnęła. 
Z nadzieją.
   - Nie byłaby pani w stanie przeprowadzić testu Voigta- 
Kampffa. Wymaga to dużego doświaczenia. A teraz proszę 
posłuchać uważnie. Pytania te będą dotyczyły sytuacji 
towarzyskich, w jakich mogłaby się pani znaleźć. Chcę 
żeby pani na nie odpowiedziała. I chcę, aby udzieliła pani 
tych odpowiedzi jak najszybciej. Jednym z rejestrowanych 
przeze mnie czynników jest możliwe wystąpienie 
opóźnienia reakcji. 
   Wybrał pierwsze pytanie.
   - Siedzi pani, oglądając telewizję i nagle zauważa pani 
osę pełzającą po pani przegubie.  
   Spojrzał na zegarek, odliczając sekundy. Popatrzył 
również na dwie skale.
   - Co to takiego osa? - spytała Luba Luft.
   - Latający owad, który żądli.
   - Och, jakie to dziwne. - Jej olbrzymie oczy rozszerzyły 
się z dziecięcym zdziwieniem, jakby podzielono się z nią 
jakąś podstawową zagadką stworzenia. - To one wciąż 
istnieją?  Nigdy nie widziałam nic takiego.
   - Wymarły z powodu pyłu. Czy rzeczywiście nie wie pani, 
jak wygląda osa? Przecież osy żyły jeszcze po pani 
urodzeniu. Wyginęły dopiero...
   - Proszę mi podać niemiecką nazwę.
   Próbował przypomnieć sobie, jak po niemiecku nazywa się 
osa, ale nie mógł. 
   - Mówi pani doskonale po angielsku - oznajmił ze złością.  
   - Mam doskonałą wymowę - poprawiła go. - To konieczne ze 
względu na role. Ze względu na Purcella, Waltona i Vaughan 
Willams. Ale nie mam zbyt bogatego słownictwa. - Spojrzała na 
niego figlarnie.  
   - Wespe - powiedział, przypomniawszy sobie wreszcie 
niemieckie słowo.
   - Ach, tak, eine Wespe. - Roześmiała się. - A jak 
brzmiało pytanie? Już je zapomniałam.
   - Spróbujmy innego. - W obecnej sytuacji nie sposób już 
było uzyskać jakąś sensowną odpowiedź. - Ogląda pani w 
telewizji stary film zrealizowany jeszcze przed wojną. 
Przedstawiony jest na nim bankiet. Głównym daniem - opuścił 
pierwszą część pytania - jest gotowany pies nadziewany 
ryżem.
   - Nikt nie zabiłby i nie zjadł psa - odparła Luba Luft. - 
Przecież jest wart majątek. Ale, jak sądzę, byłby to 
nieprawdziwy pies, ersatz. Prawda? Tyle że one są przecież 
zrobione z drutów i silników. Nie można ich jeść.  
   - To było przed wojną - warknął.
   - Przed wojną jeszcze się nie urodziłam.
   - Ale widziała pani stare filmy w telewizji.
   - Czy film był realizowany na Filipinach?
   - Dlaczego?
   - Bo na Filipinach - odparła Luba Luft - jedzono gotowane 
psy nadziewane ryżem. Pamiętam, że gdzieś o tym czytałam.
   - Chodzi mi o pani odpowiedź - powiedział. - Chcę uzyskać 
pani społeczną, emocjonalną i moralną reakcję.
   - Na film? - zapytała. - Wyłączyłabym go i zaczęłabym 
oglądać Przyjaznego Bustera.
   - Dlaczego by go pani wyłączyła?
   - No cóż - odparła z zapałem. - Któż, u diabła, chciałby 
oglądać stary film nakręcony na Filipinach? Czy cokolwiek 
się zdarzyło na Filipinach poza Marszem Śmierci z Bataan i 
czy miałby pan ochotę to oglądać? - Spojrzała na niego 
pytająco. Na aparaturze wskazówki tańczyły we wszystkie 
strony.
   Po chwili przerwy powiedział ostrożnie.
   - Wynajęła pani domek w górach.
   - Ja. - Skinęła głową. - Proszę dalej, Słucham. 
   - Znajduje się on w zielonej jeszcze strefie.
   - Przepraszam. - Przyłożyła dłoń do ucha. - Nigdy nie 
słyszałam takiego określenia.
   - Miejsce, w którym rosną jeszcze drzewa i krzewy. Domek 
utrzymany jest w wiejskim stylu, wykonany z sękatych bali i 
znajduje się w nim wielki kominek. Na ścianach ktoś 
rozwiesił stare mapy, grafiki Curriera i Ivesa, a ponad 
kominkiem umieścił głowę jelenia, pełne poroże byka. 
Ludzie, z którymi pani się znajduje, podziwiają urządzenie 
wnętrza i...                                                   
   
   - Nie rozumiem słów "Currier", "Ives" i "urządzenie 
wnętrza" - powiedziała Luba Luft. Jednak sprawiała wrażenie, 
że stara się jakoś zrozumieć te określenia. - Chwileczkę. - 
Podniosła rękę. - Z ryżem, jak pies. Currier to jest to, co 
dodaje się do ryżu. Po niemiecku to się nazywa curry.
   Nie mógł za nic w świecie zrozumieć, czy Luba Luft 
umyślnie wprowadza ten szum semantyczny. Po chwili 
zastanowienia postanowił zadać następne pytanie. 
Cóż jeszcze mu pozostało?
   - Umawia się pani z mężczyzną - powiedział. - On zaprasza 
panią do swojego mieszkania. Kiedy się już tam pani 
znalazła...
   - O nein - przerwała mu Luba. - Nie znalazłabym się. To 
łatwa odpowiedź.
   - Ależ pytanie nie dotyczy tego!
   - Czy zadał pan niewłaściwe pytanie? Ale ja je 
zrozumiałam. Dlaczego pytanie, które zrozumiałam, jest 
niewłaściwe? Czy nie powinnam go zrozumieć? - Potarła 
nerwowo policzek... I odczepiła samoprzylepny krążek. Upadł 
na podłogę, odskoczył i potoczył się pod toaletkę. - Ach, 
Gott - mruknęła, usiłując go podnieść. Rozległ się trzask 
pękającego materiału. To jej kunsztowny kostium.
   - Sam go znajdę - powiedział i odsunął ją na bok. Ukląkł, 
przez chwilę macał pod toaletką, aż jego palce odnalazły 
wreszcie krążek.
   Kiedy wstał, patrzył prosto w lufę laserowego pistoletu.
   - Pańskie pytania - oznajmiła suchym, oficjalnym tonem 
Luba Luft - zaczęły dotyczyć spraw seksu. Przewidywałam, że 
do tego dojdzie. Nie jest pan wcale policjantem, ale 
zboczeńcem seksualnym.
   - Może pani obejrzeć moją legitymację. - Sięgnął do 
kieszeni. Zobaczył, że jego ręka znowu zaczęła się trząść, 
podobnie jak przy spotkaniu z Polokovem.
   - Jeżeli pan to zrobi - ostrzegła Luba Luft - zabiję 
pana.
   - I tak to pani zrobi. - Zastanawiał się, jaki 
przebieg miałoby to spotkanie, gdyby poczekał, aż przyłączy 
się do niego Rachel Rosen. No cóż, nie warto już roztrząsać 
tej sprawy.
   - Chciałabym zobaczyć inne pańskie pytania. - Wyciągnęła 
dłoń. Niechętnie podał jej kartki. - "W czasopiśmie znajduje 
pani pełnostronicowe zdjęcie nagiej dziewczyny."  No cóż, mamy 
następne. "Zaszła pani w ciążę z mężczyzną, który obiecał 
się z panią ożenić. Mężczyzna ucieka z inną kobietą, pani 
najlepszą przyjaciółką. Przeprowadza pani aborcję". 
Tendencja pańskich pytań jest oczywista. Mam zamiar 
powiadomić policję. - Wciąż trzymając skierowany w jego 
kierunku pistolet laserowy przeszła przez pokój, podniosła 
słuchawkę wideofonu i połączyła się z centralą. - Proszę mnie 
połączyć z Komendą Policji San Francisco - powiedziała. - 
Chcę wezwać policjanta.
   - Postępuje pani jak najsłuszniej - stwierdził z 
ulgą Rick. Mimo wszystko wydawało mu się jednak dziwne, że 
Luba podjęła taką właśnie decyzję. Dlaczego po prostu go nie 
zabiła? Kiedy zjawi się policja, jej szanse zostaną zniweczone 
i wszystko potoczy się zgodnie z jego planem.
   Z całą pewnością sądzi, że jest człowiekiem, uznał. 
Najwyraźniej nie wie.
   Po kilku minutach, w czasie których Luba uważnie mierzyła 
do niego z pistoletu laserowego, pojawił się potężny 
gliniarz w staroświeckim granatowym mundurze z gwiazdą na 
piersi i z pistoletem u boku. 
   - W porządku - natychmiast zwrócił się do Luby. - Proszę 
to odłożyć. 
   Położyła pistolet na toaletce. Policjant sięgnął po broń i 
sprawdził, czy jest załadowana. 
   - A teraz proszę wyjaśnić, co się tu dzieje? - zapytał 
Lubę. Zanim zdążyła odpowiedzieć, odwrócił się w stronę 
Ricka. 
   - Kim pan jest? - zapytał.
   - Przyszedł do mojej garderoby - powiedziała Luba Luft. - 
Nigdy przedtem go nie widziałam. Udawał, że przeprowadza 
wywiady, czy coś w tym rodzaju i chciał ze mną rozmawiać.
Pomyślałam, że wszystko jest w porządku i wyraziłam zgodę. A 
wtedy zaczął mi zadawać nieprzyzwoite pytania.
   - Proszę mi okazać swoją legitymację - zażądał gliniarz 
wyciągając dłoń w stronę Ricka.
   Deckard wyjął kartę identyfikacyjną i powiedział. 
   - Jestem łowcą.
   - Znam wszystkich łowców - odparł policjant przeglądając 
portfel. - W której komendzie pan pracuje?
   - Moim przełożonym jest inspektor Harry Bryant - wyjaśnił 
Rick. - Przejąłem listę Dave'ego Holdena, po tym jak Dave 
trafił do szpitala.
   - Jak już powiedziałem, znam wszystkich łowców - powtórzył 
gliniarz - ale nigdy o panu nie słyszałem. - Oddał Rickowi 
legitymację.
   - Niech pan zadzwoni do inspektora Bryanta - zażądał 
Rick.
   - Nie ma żadnego inspektora Bryanta - odparł policjant.
   Rick zrozumiał, co się dzieje. 
   - Jesteś androidem - powiedział do gliniarza. - Podobnie 
jak panna Luft. - Podszedł do wideofonu i sam podniósł 
słuchawkę. - Mam zamiar zadzwonić do komendy. - Zastanawiał 
się, co zdoła zrobić, zanim androidy go powstrzymają.  
   - Numer do komendy... - odezwał się policjant.
   - Znam go - Rick wybrał cyfry i połączył się z centralą. 
- Chciałbym mówić z inspektorem Bryantem - oznajmił.
   - Kto mówi?
   - Rick Deckard. - Stał przy wideofonie i czekał. W tym 
samym czasie stojący z boku policjant spisywał zeznania 
Luby Luft. Żadne z nich nie zwracało na niego uwagi.
   Po chwili na ekranie pojawiła się twarz Harry'ego 
Bryanta. 
   - Co się dzieje? - zapytał Ricka.
   - Mam pewne kłopoty - odparł Rick. - Jedno z listy 
Dave'ego zdołało zadzwonić i przywołać tu rzekomego policjanta 
ze służby patrolowej. Wydaje mi się, że nie jestem w stanie 
mu udowodnić, kim jestem. Mówi, że zna wszystkich łowców 
z wydziału i nigdy o mnie nie słyszał. O panu również - 
dodał.
   - Pozwól mi z nim porozmawiać - polecił Bryant.
   -  Inspektor Bryant chce z panem mówić - Rick podał 
policjantowi słuchawkę. Gliniarz przestał przesłuchiwać 
pannę Luft i podszedł do wideofonu.
   - Posterunkowy Crams - zameldował energicznym głosem. Po 
chwili dodał: - Halo? - Przez chwilę powtarzał "halo", 
poczekał jeszcze trochę, a potem odwrócił się do Ricka. - 
Nie mam nikogo na linii. Ani na ekranie.
   Rick odebrał słuchawkę od policjanta i powiedział:
   - Panie Bryant? 
   Słuchał i czekał, ale na próżno. 
   - Zadzwonię jeszcze raz.
   Odłożył słuchawkę, odczekał chwilę, ponownie wybrał 
znajomy numer. Wideofon dzwonił, ale nikt nie odpowiadał. 
Sygnał rozbrzmiewał znowu i znowu.
   - Może ja spróbuję - powiedział posterunkowy Crams i 
wziął słuchawkę z ręki Ricka. - Musiał pan źle się połączyć. 
- Wybrał cyfry na klawiaturze wideofonu. - Numer do komendy 
jest 842...
   - Znam numer - odparł Rick.
   - Mówi posterunkowy Crams - odezwał się gliniarz do 
słuchawki. - Czy w komendzie pracuje inspektor Bryant? - 
Chwila ciszy. - No cóż, a łowca o nazwisku Rick Deckard? - 
Znowu chwila ciszy. - Jest pan pewien? Czy mógł niedawno... 
Aha, rozumiem, sir, dobrze, dziękuję. Nie, panuję nad 
sytuacją. - Posterunkowy Crams odłożył słuchawkę i odwrócił 
się do Ricka.
   - Przecież się połączyłem - powiedział Rick. - Mówiłem z 
nim. Powiedział, że z panem porozmawia. To na pewno wina 
wideofonu. Gdzieś musiało nastąpić przerwanie połączenia. 
Czy pan nie rozumie? Twarz Bryanta pojawiła się na ekranie, 
a potem po prostu znikła. - Był zupełnie zdezorientowany.
   - Mam zeznania panny Luft, Deckard - oznajmił posterunkowy 
Crams. - Jedziemy więc do Pałacu Sprawiedliwości, żebym mógł 
pana zarejestrować.
   - To zboczeniec - stwierdziła Luba Luft. - Zimno mi się 
robi na jego widok. - Zadygotała.
   - Premierę jakiej opery przygotowujecie teraz państwo? - 
zapytał ją Crams.
   - "Czarodziejski flet" - odparł Rick.
   - Nie pana pytałem, ale ją. - Policjant popatrzył na 
niego z niechęcią.
   - Bardzo bym chciał dostać się wreszcie do Pałacu 
Sprawiedliwości - powiedział Rick. - Powinniśmy wyjaśnić 
całą tę sprawę. Ruszył w stronę drzwi garderoby, ściskając w 
ręku uchwyt walizeczki.
   - Najpierw pana zrewiduję. 
   Posterunkowy Crams zręcznie go obszukał i znalazł
pistolety Ricka - służbowy i laserowy. Zabrał oba, a 
następnie przez chwilę wąchał lufę służbowego. 
   - Z tego niedawno strzelano - oznajmił.
   - Niedawno usunąłem z niego andka - wyjaśnił Rick. - Mam 
jego szczątki w hoverze na dachu.
   - Dobra - stwierdził Crams. - Pójdziemy i obejrzymy je.
   Kiedy wychodzili z garderoby, panna Luft podeszła za nimi 
do drzwi. - On już tu nie wróci, prawda, panie posterunkowy? 
Bardzo się go boję, jest taki dziwny.  
   - Jeżeli na górze, w jego maszynie są zwłoki kogoś, kogo 
zabił - odparł Crams - to na pewno nie wróci. - Popchnął 
Ricka do przodu i razem wjechali windą na dach opery.
   Posterunkowy Crams otworzył drzwi  hovera Ricka i w 
milczeniu przyjrzał się ciału Polakova.
   - Android - starał się wyjaśnić Rick. - Wysłano mnie po 
niego. Omal mnie nie dostał udając, że jest...
   - Złoży pan zeznania w Pałacu Sprawiedliwości - przerwał 
mu Crams. Popchnął Ricka w stronę swojej zaopatrzonej w 
policyjne oznakowanie, stojącej nie opodal maszyny. Siedząc 
już w środku połączył się z kimś przez radio i polecił mu 
przyjechać po ciało Polokova. - Dobra, Deckard - powiedział 
odkładając słuchawkę. - Ruszamy.  
   Patrolowy hover wzbił się z dachu i skierował na południe.
   Rick zauważył, że coś jest nie tak. Posterunkowy Crams 
prowadził maszynę w niewłaściwym kierunku.
   - Pałac Sprawiedliwości - powiedział - jest na Lombard.
   - To dawny Pałac Sprawiedliwości - odparł Crams. - Nowy 
znajduje się na Mission. Tamten stary budynek rozpada się, 
to ruina.  Od lat nikt już z niego nie korzysta. Czy dawno 
temu rejestrowano pana po raz ostatni?  
   - Proszę mnie tam zawieźć - zażądał Rick. - Na Lombard 
Street. - Teraz zrozumiał już wszystko. Zobaczył, co 
współpracujące ze sobą androidy zdołały osiągnąć. Nie 
przeżyje tej podróży. Dla niego był to już koniec, tak jak 
niewiele brakowało, aby koniec spotkał Dave'ego - i 
najprawdopodobniej spotka.
   - Dziewczyna była cholernie przystojna - odezwał się 
posterunkowy Crams. - Oczywiście w tym kostiumie trudno 
ocenić jej figurę. Ale jest cholernie dobra.
   - Niech pan przyzna, że jest androidem - poprosił Rick.
   - Dlaczego? Przecież to nieprawda. A pan co, włóczy się, 
zabijając ludzi i wmawiając sobie, że były androidami? Teraz 
rozumiem, dlaczego panna Luft tak się bała. Słusznie,
że po nas zadzwoniła.
   - W takim razie niech  mnie pan zawiezie do Pałacu 
Sprawiedliwości na Lombard.
   - Już mówiłem...
   - To przecież zajmie tylko trzy minuty - powiedział Rick. - 
Chcę to zobaczyć. Każdego ranka przychodzę tam do pracy i 
podpisuję listę. Chcę na własne oczy zobaczyć, że ten 
budynek jest od lat opuszczony, jak mi pan powiedział.
   - Może jest pan androidem? - rzekł Crams. - Z fałszywą 
pamięcią, w jaką je zaopatrują. Czy pan o tym pomyślał? - 
Uśmiechnął się przyjaźnie i w dalszym ciągu leciał na 
południe.
   Rick uświadomił sobie swoją klęskę. Opadł na siedzenie 
maszyny i bezradnie czekał, co nastąpi dalej. Bez względu 
na to, co androidy zaplanowały, miały go teraz w swojej mocy. 
   Ale załatwiłem jednego z nich, powiedział w duchu. Dopadłem 
Polokova. A Dave usunął dwa.
   Policyjna maszyna posterunkowego Cramsa zawisła nad 
Mission, szykując się do lądowania.
.T:r10









                         Rozdział X

   Na dachu budynku Pałacu Sprawiedliwości na Mission 
Street, w którego stronę opadał hover, sterczał szereg 
barokowych, ozdobnych wieżyczek. Skomplikowany i nowoczesny 
wygląd gmachu wydał się Rickowi bardzo interesujący - z 
wyjątkiem jednego szczegółu. Nigdy przedtem go nie widział.
   Policyjna maszyna wylądowała. I po paru minutach Ricka 
rejestrowano.
   - 304 - powiedział posterunkowy Crams do sierżanta 
siedzącego przy pulpicie. - I 612,4. I jeszcze jedno. 
Podszywanie się pod funkcjonariusza policji.
   - 406,7 - stwierdził sierżant, wypełniając blankiety. 
Pisał niedbale, z lekko znudzoną miną. Wyraz jego twarzy i 
gesty podkreślały, że jest to całkowicie zwyczajna sprawa. 
Nic ważnego.
   - Tędy - polecił Rickowi Crams, prowadząc go w stronę 
niewielkiego, białego stolika, przy którym technik obsługiwał 
znajomą aparaturę. - Zdejmiemy tu wzory funkcji 
encefalograficznych. W celach identyfikacyjnych. 
   - Wiem - odparł ostro Rick. W dawnych czasach, kiedy sam 
był zwykłym policjantem, przyprowadził do takiego stołu 
wielu podejrzanych. Takiego, ale nie tego właśnie, 
konkretnego stołu.
   Kiedy zdjęto mu już wzory encefalograficzne, przeprowadzono 
go do równie znajomego pokoju. Odruchowo zaczął przygotowywać 
swoje wartościowe przedmioty do złożenia w depozycie. To nie 
ma sensu, powiedział sobie. Kim są ci ludzie? Jeżeli to 
miejsce rzeczywiście istnieje, to dlaczego o tym  
nie wiedział? I dlaczego oni nie wiedzą o nas? Dwie 
równoległe instytucje policyjne, pomyślał - nasza i ta. Które 
na dodatek nigdy dotąd się ze sobą nie zetknęły, a przynajmniej 
on nic o tym nie wiedział. Może jednak były w kontakcie? - 
pomyślał. Może to nie pierwszy przypadek. Trudno uwierzyć, 
pomyślał, że coś takiego nie zdarzyłoby się już dawno temu. 
Jeżeli to rzeczywiście instytucja policyjna, jeżeli 
naprawdę są tymi, za których się podają.
   Mężczyzna w cywilnym ubraniu ruszył z miejsca, w którym 
stał, podszedł do Ricka Deckarda wolnym, miarowym krokiem i 
przyjrzał mu się ze zdziwieniem. 
   - Co to za jeden? - zapytał posterunkowego Cramsa.
   - Podejrzany o zabójstwo - odparł Crams. - Mamy ciało - 
znaleźliśmy je w jego samochodzie, ale on twierdzi, że to 
android. Sprawdzimy, przesyłając szpik kostny do laboratorium. 
Podszywał się również pod funkcjonariusza policji, a 
konkretnie łowcę. Robił to w celu uzyskania dostępu do 
garderoby kobiety, gdzie zadawał jej dwuznaczne pytania. 
Miała wątpliwości, czy jest tym, za kogo się podaje i dlatego 
nas wezwała. - Crams zrobił krok do tyłu i powiedział: - Czy 
chce pan skończyć przesłuchanie?
   - Dobrze. - Starszy funkcjonariusz policji, ubrany po 
cywilnemu, niebieskooki, o wąskim nosie z rozszerzającymi 
się nozdrzami i mało ekspresyjnych ustach, przyjrzał się 
Rickowi, a potem wyciągnął rękę i ujął jego walizeczkę. 
   - Co pan tu ma, panie Deckard? - zapytał.
   - Materiały związane z testem osobowości Voigta-Kampffa - 
odparł Rick. - Zostałem aresztowany przez posterunkowego 
Cramsa, w czasie kiedy przeprowadzałem badanie podejrzanej. 
- Patrzył, jak oficer policji przegląda zawartość walizeczki, 
starannie badając każdy przedmiot. - Pytania, które 
zadawałem pannie Luft, należą do standardowego zestawu V-K, 
opublikowanego w...
   - Czy zna pan George'a Gleasona i Phila Rescha? - spytał 
oficer.
   - Nie - odpowiedział Deckard. Żadne z tych nazwisk nic 
mu nie mówiło.
   - Są łowcami z Północnej Kalifornii. Ale pracują w naszej 
komendzie. Może przebywając tutaj spotka się pan z nimi. Czy 
jest pan androidem, panie Deckard? Pytam o to, bo kilkakrotnie 
w przeszłości mieliśmy do czynienia ze zbiegłymi andkami, 
które udawały ścigających podejrzanego łowców z innych stanów.
   - Nie jestem androidem - odparł Rick. - Może pan 
przeprowadzić ze mną test Voigta-Kampffa. Przechodziłem go 
przedtem i nie mam żadnych zastrzeżeń, żeby poddać się mu 
znowu. Ale wiem, jaki będzie rezultat. Czy mogę zadzwonić do 
mojej żony?
   - Wolno panu wykonać jeden telefon. Woli pan zadzwonić do 
niej czy do swojego adwokata? 
   - Zadzwonię do żony - stwierdził Rick. - Ona będzie mogła 
załatwić mi adwokata.
   Oficer w cywilu podał mu monetę pięćdziesięciocentową i 
wskazał dłonią. 
   - Tam jest wideofon. - Patrzył, jak Rick idzie przez 
pokój w stronę aparatu. Potem ponownie zajął się badaniem 
zawartości walizeczki Ricka.  
   Rick wrzucił monetę i wybrał swój domowy numer.  
Miał wrażenie, że stoi przez całą wieczność, czekając.
   Na ekranie pojawiła się twarz.
   - Halo - zapytała kobieta.
   To nie była Iran. Nigdy w życiu jej nie widział.
   Odłożył słuchawkę i wolnym krokiem wrócił do oficera 
policji.
   - Nie miał pan szczęścia? - spytał policjant. - No cóż, 
może pan zadzwonić jeszcze raz, nasze zasady pod tym 
względem są liberalne. Nie mogę zaproponować panu 
przeprowadzenia rozmowy z osobą mogącą wpłacić kaucję, bo 
pańskie przestępstwo w obecnej chwili nie podlega 
warunkowemu zwolnieniu. Jednak kiedy zostanie pan postawiony 
w stan oskarżenia...
   - Wiem - przerwał mu kwaśno Rick. - Znam policyjną 
procedurę.
   - Proszę, oto pańska walizeczka - powiedzał oficer, 
podając mu ją. - Chodźmy do mojego gabinetu... Chciałbym z 
panem jeszcze porozmawiać. - Poszedł przed Rickiem bocznym 
korytarzem. Po chwili zatrzymał się i odwrócił w jego stronę. 
- Nazywam się Garland. - Wyciągnął rękę i wymienili krótki 
uścisk dłoni. 
   - Proszę usiąść - powiedział Garland. Otworzył drzwi do 
gabinetu i wcisnął się za wielkie, czyste biurko.
   Rick usiadł twarzą do biurka.
   - Chodzi mi o ten test Voigta-Kampffa, o którym pan 
wspomniał - rzekł Garland, wskazując walizeczkę Ricka. - 
Oraz o materiały, które ma pan przy sobie.  - Nabił i 
zapalił fajkę, a potem pykał nią przez chwilę. - Czy to 
analityczny instrument do wykrywania andków?
   - To nasz podstawowy test - wyjaśnił Rick. - Jedyny, 
który obecnie stosujemy. I jedyny, który jest w stanie 
zidentyfikować nowy zespół mózgowy Nexus-6. Nie słyszał pan 
o nim?
   - Słyszałem o kilku skalach analityczno-profilowych, 
które stosuje się do androidów. Ale nie o tej. - W dalszym 
ciągu uważnie obserwował Ricka. Twarz miał napiętą. Deckard 
nie mógł się zorientować, o czym Garland myśli. 
   - A poza tym te rozmazane, przebitkowe kopie - ciągnął 
Garland. - Te, które miał pan w walizeczce. Polokov, panna 
Luft... Pańskie zadania. Następne dotyczy mnie.
   Rick wytrzeszczył na niego oczy, a potem schwycił 
walizeczkę.
   Po chwili leżały przed nim rozłożone kopie. Garland 
mówił prawdę. Deckard uważnie studiował kartę. 
Milczeli przez jakiś czas. Wreszcie policjant odchrząknął i 
zakaszlał nerwowo.  
   - To nieprzyjemne uczucie - powiedział. - Nagle znalazłem 
się na liście zadań łowcy. Albo kogoś, kimkolwiek pan jest, 
Deckard.  - Przycisnął guzik stojącego na biurku interkomu 
i powiedział: - Przyślijcie mi któregoś z łowców, mniejsza 
o to którego. Dobra, dziękuję. - Zwolnił przycisk. - Phil 
Resch będzie tu mniej więcej za minutę - poinformował Ricka. 
- Zanim zaczniemy dalsze postępowanie, chciałbym zobaczyć 
jego listę.
   - Sądzi pan, że ja mogę się na niej znajdować? - spytał 
Rick.
   - To możliwe. Wkrótce się przekonamy. W takich delikatnych 
sytuacjach lepiej zachować ostrożność. Nie zostawiać 
niczego przypadkowi. Na przykład ta dotycząca mnie karta 
informacyjna. - Wskazał rozmazaną kopię. - Nie podano w niej, 
że jestem inspektorem policji. Niewłaściwie określono 
zawód, pisząc, że jestem agentem ubezpieczeniowym. Poza tym 
wszystko się zgadza - rysopis, wiek, przyzwyczajenia, adres 
domowy. Tak, to ja, nie ma wątpliwości. Niech pan sam sprawdzi.
- 
Podsunął kartkę Rickowi, który wziął ją i przeczytał.
   Drzwi gabinetu otworzyły się i pojawił się w nich wysoki, 
chudy mężczyzna o ostrych rysach, kręconej, spiczastej bródce
i w okularach o rogowej oprawie. Garland wstał i gestem ręki 
wskazał Ricka.
   - Phil Resch, Rick Deckard. Obaj panowie jesteście 
łowcami i chyba najwyższa pora, żebyście się poznali.
   Phil Resch witając się z Rickiem, powiedział: 
   - W jakim mieście pan pracuje?
   - W San Francisco - odezwał się za Deckarda Garland. - 
Proszę, zobacz jego rozkład zadań. Na tę następną pozycję. - 
Podał Reschowi kartę, którą Rick czytał przed chwilą, tę, na 
której znajdował sią jego opis.
   - O rany, Gar - rzekł Resch. - To ty.
   - To jeszcze nie wszystko. - Ma w zleceniach usunięcie 
również Luby Luft, tej śpiewaczki operowej, i Polokova. 
Pamiętasz Polokova? Nie żyje. Ten łowca, albo android, albo 
kimkolwiek on jest dopadł go i teraz przeprowadzamy w 
laboratorium badania jego szpiku kostnego. Żeby sprawdzić, 
czy były uzasadnione podstawy...
   - Rozmawiałem z Polokovem - przerwał mu Phil Resch. - To 
ten wielki Święty Mikołaj z sowieckiej policji? - Zamyślił 
się, szarpiąc swą rozczochraną brodę. - Uważam, że pomysł z 
dokonaniem analizy jego szpiku kostnego jest bardzo dobry.
   - Dlaczego tak mówisz? - zapytał wyraźnie poirytowany 
Garland. - Zrobiłem to, aby usunąć prawne podstawy, które 
pozwalałyby Deckardowi twierdzić, że nikogo nie zabił, a 
jedynie "usunął androida".
   - Polokov zrobił na mnie wrażenie zimnego faceta - odparł 
Phil Resch. - Wyjątkowo wyrachowanego i obojętnego na 
wszystko.
   - Wielu sowieckich policjantów jest takich - powiedział 
wyraźnie podrażniony Garland.
   - Nigdy nie spotkałem Luby Luft - ciągnął Resch. - Ale 
słyszałem jej nagrania. Czy pan ją przetestował? - zwrócił 
się do Ricka.
   - Zacząłem - odpowiedział Rick. - Ale nie zdołałem uzyskać 
dokładnych odczytów. Potem zawołała policjanta, który 
zakończył sprawę.
   - A Polokova? - spytał Resch.
   - Nie miałem szansy go przetestować.
   - I domyślam się - powiedział Phil Resch, właściwie do 
siebie - że nie miał pan okazji przetestować inspektora 
Garlanda.
   - Oczywiście, że nie - wtrącił się Garland. Twarz miał 
skrzywioną w grymasie oburzenia. Mówił urywanie, ostro i z 
goryczą.
   - Jaki test pan stosuje? - zapytał Phil Resch.
   - Skalę Voigta-Kampffa.
   - Tego konkretnie nie znam. - Resch i Garland zdawali się 
być pogrążeni w pośpiesznych, zawodowych rozmyślaniach, choć
nie na ten sam temat. 
   - Zawsze mówiłem - ciągnął Resch - że najlepszym miejscem, 
w którym mógłby ukryć się android, byłaby wielka organizacja 
policyjna, taka jak WOP. Od pierwszej chwili, kiedy 
spotkałem Polokova, czułem chęć, by go przetestować, ale nie 
miałem żadnego pretekstu. I nigdy taki pretekst by się nie 
pojawił... A dla pomysłowego androida na tym polegałaby 
wyjątkowa zaleta takiego miejsca.
   Inspektor Garland wstał wolno, popatrzył na Phila Rescha 
i zapytał:
   - Czy mnie również chciałeś przetestować?
   Przez twarz Rescha przemknął delikatny uśmieszek. 
Otworzył usta, żeby odpowiedzieć, ale zamiast tego wzruszył 
ramionami. I nie odezwał się wcale. Sprawiał wrażenie, że 
mimo wyraźnie odczuwanego gniewu Garlanda, zupełnie nie obawia 
się swego przełożonego.
   - Chyba niezbyt rozumiesz sytuację - rzekł Garland. - Ten 
mężczyzna - albo android - o nazwisku Rick Deckard 
przychodzi do nas z jakiejś mitycznej, nie istniejącej, 
widmowej instytucji policyjnej, która rzekomo działa w 
budynku starej komendy na Lombard. Nigdy o nas nie słyszał, 
a my nigdy nie słyszeliśmy o nim. A jednak wszystko wskazuje 
na to, że pracujemy po tej samej stronie barykady. Stosuje 
test, o którym nigdy nie słyszeliśmy. Lista, którą ma przy 
sobie, nie dotyczy androidów - to lista ludzi. Już zabił 
jednego człowieka - co najmniej jednego. I gdyby panna Luft 
nie zdołała się dostać do telefonu, zapewne zabiłby ją, a 
potem najprawdopodobniej zacząłby węszyć za mną.
   - Hmm - mruknął Resch.
   - Hmm - z gniewem przedrzeźnił go Garland. Wyglądał, 
jakby znajdował się na granicy apopleksji. - Tylko tyle 
masz do powiedzenia?
   Interkom zabrzęczał i rozległ się z niego głos kobiety:
   - Inspektorze Garland, protokół laboratorium z badania 
zwłok Polokova jest gotów.
   - Chyba powinniśmy go wysłuchać - stwierdził Phil Resch.
   Garland popatrzył na niego z wściekłością. Potem pochylił 
się i nacisnął guzik interkomu: 
   - Proszę go przeczytać, panno French.
   - Badanie szpiku kostnego - powiedziała panna French - 
wykazało, że Polokov był humanoidalnym robotem. Czy chce pan 
szczegółową...
   - Nie, to wystarczy - Garland opadł z powrotem na fotel i 
ponuro zapatrzył się na przeciwległą ścianę. Nie odezwał się 
ani do Ricka ani do Rescha.
   - Na czym opiera się pański test Voigta-Kampffa, panie 
Deckard? - zapytał Phil Resch.
   - Reakcja empatyczna. W rozmaitych sytuacjach 
społecznych. Pytania najczęściej dotyczą zwierząt.
   - Nasz jest chyba prostszy - stwierdził Resch. - U 
humanoidalnych robotów reakcje zachodzące w górnych włóknach 
nerwowych rdzenia pacierzowego trwają kilka mikrosekund 
dłużej niż w ludzkim systemie nerwowym. - Sięgnął przez 
biurko inspektora Garlanda, przyciągnął do siebie blok do 
notowania i długopisem wykonał szybko szkic. - Używamy 
sygnału dźwiękowego albo błysku świetlnego. Badany przyciska 
guzik i dokonywany jest pomiar czasu. Oczywiście próbę trzeba
przeprowadzić kilkakrotnie. Odstęp czasu różni się u 
andków i u ludzi. Ale po dokonaniu dziesięciu pomiarów, 
mamy już wiarygodną informację. I podobnie 
jak w pańskim przypadku z Polokovem, badanie szpiku kostnego 
potwierdza ocenę.
   Zapadła cisza i po chwili Rick odezwał się znowu: 
   - Może mnie pan zbadać. Jestem gotów. Oczywiście, chciałbym 
również przetestować pana. Jeżeli wyrazi pan zgodę.
   - Z całą pewnością - odparł Resch, przyglądając się 
jednak uważnie inspektorowi Garlandowi.- Od lat twierdzę - 
mruknął - że funkcjonariuszy policji w rutynowym trybie 
powinno się poddawać Testowi Reakcji Bonellego. Im wyższych 
rangą, tym lepiej. Prawda, inspektorze?  
   - To pańskie prawo - odparł Garland. - A ja zawsze się 
temu sprzeciwiałem. Ponieważ obniżałoby to morale 
pracowników komendy.
   - Sądzę obecnie - wtrącił się Rick - że w świetle wyniku 
badań Polokova wykonanych przez pańskie laboratorium będzie 
musiał pan przestać się upierać.
                                                      cdn.

                         Rozdział XI

   - Chyba tak - odparł Garland i oskarżycielskim gestem 
wyciągnął palec w stronę Phila Rescha. - Ostrzegam cię. 
Rezultaty testów na pewno ci się nie spodobają.
   - Wie pan, jakie będą? - zapytał Resch z wyraźnym 
zdziwieniem. Nie wyglądał na zadowolonego.
   - Niemal w najdrobniejszym szczególe - stwierdził 
inspektor.
   - Dobrze - skinął głową Resch. - Pójdę na górę i przyniosę
aparaturę Bonelego. 
   Podszedł do drzwi gabinetu, otworzył je i wyszedł na 
korytarz.
   - Wrócę za trzy, cztery minuty - powiedział do Ricka. 
Drzwi zatrzasnęły się za nim.
   Inspektor Garland sięgnął do prawej górnej szuflady 
biurka, szperał w niej chwilę, a potem wyciągnął pistolet 
laserowy. Obracał go w ręku do chwili, kiedy lufa 
skierowała się w stronę Ricka.
   - To nie będzie miało żadnego wpływu - rzekł Rick. - 
Resch zleci przeprowadzenie sekcji moich zwłok, takiej 
samej, jaką pańskie laboratorium przeprowadziło na 
Polokovie. I w dalszym ciągu będzie nalegał na poddanie pana 
i jego samego testowi reakcji Bonelego.
   Pistolet laserowy przez chwilę tkwił nieruchomo, aż 
wreszcie inspektor Garland powiedział: 
   - Od samego początku to był paskudny dzień. Szczególnie, 
kiedy zobaczyłem, że posterunkowy Crams przyprowadził pana. 
Miałem niedobre przeczucie i dlatego się wtrąciłem. 
   Stopniowo opuszczał lufę lasera. Przez chwilę siedział z 
bronią w ręku, aż wreszcie wzruszył ramionami, włożył 
pistolet do szuflady, zamknął ją i schował klucz do kieszeni.
   - Jakie będą rezultaty naszych testów? - zapytał Rick.
   - Ten cholerny głupiec Resch - odparł Garland.
   - Rzeczywiście nic nie wie?
   - Nie. Nie wie, nie podejrzewa, nie ma najmniejszego 
pojęcia. W przeciwnym razie nie mógłby działać jako łowca 
 - to przecież zajęcie  dla ludzi, nie dla androidów. - 
Garland gestem wskazał walizeczkę Ricka. - A jeśli chodzi o
zlecenia dotyczące innych podejrzanych, których ma pan 
przetestować i usunąć, znam ich wszystkich. - Przerwał na 
chwilę, a potem dodał: - Przylecieliśmy z Marsa razem, tym 
samym statkiem. Ale nie Resch. Zatrzymał się tydzień dłużej, 
instalowali mu system syntetycznej pamięci. 
   Garland umilkł.
   - Co zrobi, kiedy się dowie? - zapytał Rick.
   - Nie mam bladego pojęcia - odparł obojętnie Garland. - Z 
abstrakcyjnego, intelektualnego punktu widzenia może to być 
ciekawe zagadnienie.  Może zabić mnie, siebie, może również 
zabić pana. Może zabić każdego, kogo zdoła - zarówno człowieka, 
jak i androida. Wiem, że gdy w grę wchodzi syntetyczna pamięć, 
takie rzeczy się zdarzają. Kiedy ktoś myśli, że jest 
człowiekiem.
   - A więc instalowanie sztucznej pamięci wiąże się z 
ryzykiem.
   - Zawsze jest ryzyko - powiedział Garland - kiedy się 
uwalniamy i uciekamy tu, na Ziemię, gdzie się nas nie uważa 
nawet za zwierzęta. Gdzie każdy robak i pluskwa drzewna są o 
wiele milej widziane niż my wszyscy razem wzięci. - 
Garland z poirytowaniem skubał dolną wargę. - Moim zdaniem, 
pańska sytuacja byłaby o wiele lepsza, gdyby Phil Resch 
zdołał przejść test Bonelego. Dzięki temu rezultat byłby 
łatwy do przewidzenia. Dla Rescha byłbym po prostu kolejnym 
andkiem, którego należy usunąć najszybciej, jak można. Ale
pana sytuacja, Deckard, wcale nie jest taka dobra. Prawdę 
mówiąc, jest prawie równie zła jak moja. Wie pan, w którym 
momencie popełniłem błąd? Nie wiedziałem o Polokovie. Chyba 
przyleciał wcześniej - najwyraźniej tak musiało być.
Razem z zupełnie inną grupą - i wcale się nie 
kontaktował z naszą. Kiedy przyjechałem, był już doskonale 
ulokowany w WOP. Zaryzykowałem z badaniami laboratoryjnymi, 
choć nie powinienem. Oczywiście, Crams podjął to samo ryzyko.
   - Polokov omal nie wykończył i mnie - powiedział Rick.
   - Tak, w nim coś było. Nie sądzę, by miał ten sam typ 
zespołu mózgowego, co my. Musiał być podrasowany albo 
pracować na doładowaniu - to była jakaś zmieniona struktura, 
nieznana nawet nam. I bardzo dobra. Niemal wystarczająco 
dobra.
   - Kiedy zadzwoniłem do mieszkania - zapytał Rick - dlaczego 
nie połączyłem się z moją żoną?
   - Wszystkie nasze linie wideofoniczne są zapętlone. 
Przerzucają połączenia do innych gabinetów w 
obrębie tego budynku. Działamy tu w homeostatycznej 
strukturze, Deckard. Tworzymy zamkniętą całość, odseparowaną 
od reszty San Francisco. Wiemy o nich, ale oni nie wiedzą o 
nas. Czasami jakaś pojedyncza osoba, taka jak pan, zabłądzi 
tu albo, jak w pańskim przypadku, zostanie tu przyprowadzona 
- dla naszego bezpieczeństwa. - Wykonał konwulsyjny ruch 
ręką w stronę drzwi gabinetu. - Oto wraca nasz nadgorliwy 
Phil Resch wraz ze swoim przenośnym zestawem testowym. Czyż 
nie jest sprytny? Doprowadzi do zniszczenia swojego życia, 
mojego, a bardzo możliwe, że i pańskiego.
   - Wy, androidy - stwierdził Rick - w trudnych chwilach 
niezbyt dbacie jeden o drugiego.
   - Chyba ma pan rację - warknął Garland. - Wygląda na to, 
że brak nam pewnej szczególnej umiejętności, którą posiadacie 
wy, ludzie. Mam wrażenie, że to się nazywa empatia.
   Drzwi gabinetu otworzyły się. Stanął w nich Phil Resch, 
trzymający w rękach urządzenie ze zwisającymi przewodami. 
   - Już jestem - oznajmił zamykając drzwi za sobą. Usiadł 
i podłączył aparaturę do kontaktu.
   Garland podniósł prawą rękę i skierował ją w stronę Phila 
Rescha. Łowca i Rick Deckard stoczyli się ze swoich krzeseł 
na podłogę. Jednocześnie Resch wyszarpnął pistolet laserowy 
i padając wystrzelił.
   Promień lasera wymierzony z precyzją będącą skutkiem lat
treningu przepalił głowę inspektora Garlanda. Ten pochylił się do 
przodu, a z jego dłoni wypadł i potoczył się po blacie biurka
mikrolaser. Martwe ciało zakołysało się w fotelu i wreszcie,
jak worek kartofli, przechyliło się na bok i z hukiem upadło 
na podłogę.
   - Zapomniałem - powiedział Resch wstając - że to moja 
praca. Niemal mogę przepowiedzieć, co android ma zamiar 
zrobić. Pan pewnie też. - Schował pistolet, pochylił się i z 
zaciekawieniem obejrzał zwłoki swego byłego przełożonego. - 
Co panu powiedział w czasie mojej nieobecności?
   - Że on... Że to było androidem. I że pan... - Rick 
przerwał. Obwody jego mózgu szumiały, obliczały i wybierały;
zmienił drugą część zdania. - Wykryję to - zakończył. - Za 
parę minut.
   - Czy coś jeszcze?
   - Ten budynek jest pełen androidów.
   - Trudno będzie nam się stąd wydostać - rzekł z namysłem 
Resch. - Zasadniczo mam oczywiście prawo wychodzić, kiedy 
zechcę. I zabierać ze sobą więźnia. - Nasłuchiwał przez 
chwilę, ale zza drzwi gabinetu nie rozległ się żaden dźwięk. 
- Chyba nic nie słyszeli. Najwidoczniej nie ma tu żadnego 
podsłuchu rejestrującego wszystko... choć powinien być. - 
Delikatnie trącił ciało androida czubkiem buta. - Doprawdy 
niezwykłe, jak wielkie umiejętności parapsychiczne człowiek 
sobie wyrabia w tej pracy. Zanim jeszcze otworzyłem drzwi 
gabinetu, wiedziałem, że będzie do mnie strzelał. Mówiąc 
szczerze, jestem zaskoczony, że pana nie zabił, kiedy byłem 
na górze.
   - Niemal to zrobił - odparł Rick. - Przez większość czasu 
trzymał mnie pod lufą lasera dużej mocy. Zastanawiał się nad 
tym. Ale to pan go niepokoił, nie ja.
   - Kiedy łowca ściga, android ucieka - stwierdził bez 
cienia wesołości Resch. - Zdaje pan sobie sprawę, prawda, 
że musi pan wrócić do opery i zdjąć Lubę Luft, zanim 
ktokolwiek stąd będzie miał szansę ją ostrzec i powiadomić 
o tym, co się stało. Właściwie powinienem powiedzieć ostrzec 
to. Czy pan myśli o nich "to"?
   - Kiedyś, tak - przyznał Rick. - Gdy miałem wyrzuty 
sumienia z powodu mojej pracy. Broniłem się, myśląc o nich 
w ten sposób, ale dziś taka sztuczka już mi nie jest 
potrzebne. Dobrze, pojadę bezpośrednio do opery. Zakładając, 
że uda się panu wydostać mnie stąd.  
   - Posadzimy Garlanda przy biurku - zaproponował
Resch. Przeciągnął ciało androida z powrotem na 
fotel i ułożył ręce i nogi tak, że pozycja ciała 
wydawała się w miarę naturalna - pod warunkiem, że nikt nie 
przyjrzałby mu się z bliska. Jeżeli nikt nie wejdzie do 
gabinetu byli bezpieczni. Phil Resch przycisnął guzik 
interkomu i powiedział: 
   - Inspektor Garland prosi, żeby przez najbliższe pół 
godziny nie łączyć z nim nikogo. Ma pracę, w której nie 
można mu przeszkadzać.  
   - Tak jest, panie Resch.
   Phil Resch zwolnił przycisk interkomu i odezwał się do 
Ricka: 
   - Na czas, kiedy będziemy w budynku, muszę pana skuć 
kajdankami. Gdy wystartujemy, oczywiście pana uwolnię. - 
Wyjął kajdanki i zatrzasnął jedną obrączkę na przegubie 
Ricka, a drugą na swoim. - No dobrze, chodźmy, miejmy to już 
za sobą. - Wyprostował się, nabrał głęboko powietrza i 
otworzył drzwi gabinetu.
   Umundurowani funkcjonariusze policji stali lub siedzieli 
wszędzie naokoło, zajęci swoją normalną, codzienną pracą. 
Nikt nie spojrzał w ich stronę ani nie zwrócił uwagi, że 
Phil Resch prowadzi Ricka przez hol.
   - Obawiam się - oznajmił Resch, kiedy czekali na windę 
- że Garland posiada zainstalowany czujnik informujący o jego 
śmierci. Ale... - wzruszył ramionami. - Jeżeli miałby 
zadziałać, to właśnie teraz. W przeciwnym razie nie będzie 
to miało sensu.
   Podjechała winda. Wysiadło z niej kilkoro policjantów i 
policjantek, stukając obcasami ruszyli przez hol w jakichś 
swoich sprawach. Nie zwrócili na Ricka ani Rescha 
najmniejszej uwagi.
   - Jak pan sądzi, czy wasza komenda mnie przyjmie? - 
zapytał Resch, gdy drzwi zasunęły się, zamykając ich w 
środku. Wcisnął guzik z napisem "dach" i winda cicho ruszyła 
do góry. - W końcu jestem teraz bez pracy. 
   - Cóż, nie widzę powodu, aby mieli odmówić - odparł 
ostrożnie Rick. - Problem polega na tym, że mamy już dwóch 
łowców.
   Będę musiał mu powiedzieć, pomyślał. Jeżeli tego nie 
zrobię, zachowam się nieetycznie i okrutnie. Panie Resch, jest 
pan androidem, powiedział w myśli. Wydostał mnie pan stąd i 
oto pańska nagroda. Jest pan tym, co obaj nienawidzimy. 
Kwintesencją tego, co obaj postanowiliśmy zniszczyć.
   - Nie mogę się z tym pogodzić - mówił Phil Resch. - 
Wciąż wydaje mi się to niemożliwe. Przez trzy lata pracowałem 
pod kierownictwem androidów. Dlaczego nic nie podejrzewałem? 
   - Może nie trwało to tak długo. Może dopiero niedawno 
opanowały ten budynek.
   - Siedziały tu przez cały czas. Garland był moim przełożonym 
od samego początku, przez pełne trzy lata.
   - Według tego, co Garland powiedział - rzekł Rick - cała 
grupa przybyła na Ziemię wspólnie. I nie było to przed 
trzema laty, ale zaledwie kilka miesiący temu.
   - A więc swego czasu istniał prawdziwy Garland - stwierdził 
Phil Resch. - I gdzieś, w którymś momencie został zamieniony. 
- Na jego drapieżnej twarzy pojawił się grymas, kiedy powoli 
zaczął do niego docierać sens ich rozmowy. - Albo wprowadzono 
mi fałszywą pamięć. Może przez cały czas pamiętam tylko 
Garlanda, ale... - Jego wykrzywione narastającym cierpieniem 
oblicze drgało spazmatycznie. - Tylko androidy mają system 
fałszywej pamięci. Okazało się, że u ludzi jest całkowicie 
nieskuteczny.
   Winda przestała się wznosić. Jej drzwi rozsunęły się i 
przed nimi ukazało się zapełnione jedynie pustymi maszynami 
lądowisko na dachu komendy policji.
   - To mój hover - oznajmił Phil Resch otwierając 
drzwiczki stojącej nie opodal maszyny i zaprosił Ricka gestem 
ręki do środka. Sam usiadł za kierownicą i zapuścił silnik. 
Po chwili wzbili się w niebo i zakręciwszy na północ, 
skierowali znowu w stronę opery. Zamyślony Phil Resch 
sterował zupełnie odruchowo. Coraz bardziej pochłaniały go
ponure domysły.
   - Posłuchaj, Deckard - odezwał się nagle. - Kiedy już 
usuniemy Lubę Luft... Chcę, żeby pan... - Jego stłumiony, 
udręczony głos załamał się. - Wie pan. Niech pan 
przeprowadzi ze mną test Bonelego albo swój empatyczny. 
Żeby mnie sprawdzić.
   - Potem będziemy się tym martwić - odparł wymijająco 
Rick.
   - Nie chce pan, żebym się poddawał testom, prawda? - Phil 
Resch spojrzał na niego z nagłym zrozumieniem. - Przypuszczam, 
że pan wie, jakie będą wyniki. Garland musiał coś panu 
powiedzieć. Podać jakieś informacje, których nie znam.
   - Nawet nam obu trudno będzie uporać się z Lubą Luft - 
rzekł Rick. - W każdym razie ja sam nie dam sobie z nią 
rady. Lepiej skupmy się chwilowo na tym.
   - To nie tylko struktury fałszywej pamięci - powiedział 
Phil Resch. - Mam zwierzę. Nie pseudozwierzę, ale prawdziwe. 
Wiewiórkę. Kocham ją, Deckard. Każdego cholernego ranka 
karmię ją i zmieniam jej papier - wie pan, czyszczę klatkę, 
a potem kiedy wracam wieczorem z pracy, wypuszczam ją i wtedy 
biega po całym mieszkaniu. Ma w klatce koło. Czy widział pan, 
jak wiewiórka biega w kole? Biegnie, koło się obraca, ale 
wiewiórka pozostaje wciąż w jednym miejscu. Ale Buffy chyba 
to lubi.
   - Myślę, że wiewiórki nie są zbyt bystre - stwierdził 
Rick.
   Lecieli dalej w milczeniu.












                        Rozdział XII
   Ricka Deckarda i Phila Rescha poinformowano w operze, że 
próba już się skończyła, a Luba Luft wyszła.
   - Czy powiedziała, dokąd się wybiera? - zapytał Phil 
Resch inspicjenta, pokazując legitymację policyjną.
   - Do muzeum - odparł pracownik teatralny, oglądając 
uważnie dokument. - Powiedziała, że chce zobaczyć wystawę 
Edvarda Muncha. Jutro się kończy.
   A Luba Luft, pomyślał Rick, kończy się dzisiaj.
   Gdy szli chodnikiem, kierując się w stronę muzeum, Phil 
Resch powiedział:
   - Jakie, według ciebie, mamy szanse? Na pewno uciekła. Nie 
znajdziemy jej tam.
   - Możliwe - rzekł Rick.
   Weszli do budynku, dowiedzieli się, na którym piętrze 
znajduje się wystawa Muncha i wjechali na górę. Po chwili 
błądzili wśród obrazów i drzeworytów. Wystawę zwiedzało 
wiele osób, w tym również wycieczka ze szkoły podstawowej. 
Przenikliwy głos nauczycielki słychać było we wszystkich 
salach wystawowych. Rick pomyślał: wyobrażamy sobie, że 
andek tak właśnie mówi i wygląda. Nie jak Rachel Rosen czy
Luba Luft. A także ten człowiek obok niego. Albo raczej to 
coś obok niego.
   - Czy kiedykolwiek słyszałeś, żeby andek hodował jakieś 
domowe zwierzę? - zapytał Phil Resch. 
   Z jakichś niezrozumiałych powodów Rick uznał, że musi być 
brutalnie szczery. Może zaczął w ten sposób przygotowywać 
się do przyszłego zadania.
   - W dwóch znanych mi przypadkach andki posiadały 
zwierzęta i opiekowały się nimi. Ale to rzadkość. Z tego, co 
wiem, wynika, że zazwyczaj im się to nie udaje. Andek nie 
potrafi utrzymać zwierzęcia przy życiu. Zwierzęta, żeby 
istnieć, muszą być otoczone atmosferą ciepła. Oczywiście, 
poza owadami i gadami.  
   - Czy wiewiórka by jej potrzebowała? Takiej atmosfery 
miłości? Buffy czuje się świetnie, futerko ma gładkie i 
lśniące. Zajmuję się nią i szczotkuję codziennie.
   Resch stanął przy obrazie olejnym, zaczął wpatrywać się w 
niego uważnie. Na płótnie widniała bezwłosa, umęczona istota 
o głowie przypominającej odwróconą gruszkę. Z przerażeniem 
zasłaniała dłońmi uszy, a jej usta otwarte były w 
przeraźliwym, bezgłośnym krzyku. Poskręcane fale cierpienia, 
echo wrzasku wypełniały powietrze, które ją otaczało. 
Istota - nie wiadomo, mężczyzna czy kobieta - zamknięta była 
we własnym krzyku. Zasłaniała uszy, aby nie słyszeć samej 
siebie. Stała na moście i wokoło nie było nikogo. Krzyczała 
w pustce. Odizolowana przez krzyk, a może pomimo niego.
   - Zrobił na podstawie tego drzeworyt - powiedział Rick, 
odczytując tabliczkę umieszczoną pod obrazem.
   - Myślę - powiedział Resch - że właśnie musi czuć się 
andek. 
   Nakreślił dłonią zawirowania powietrza, tak wyraźnie 
widoczne na obrazie. 
   - Ja nie mam takiego wrażenia, może więc nim nie 
jestem... - umilkł, kiedy kilka osób podeszło, aby obejrzeć 
obraz. 
   - Tam jest Luba Luft - wskazał Rick. Resch przerwał 
posępne rozważania i próby obrony. Obydwaj ruszyli miarowym 
krokiem w stronę śpiewaczki. Szli bez pośpiechu, jak ludzie 
zajęci wyłącznie zwiedzaniem. Zawsze musieli zachowywać się 
zupełnie zwyczajnie. Innych ludzi nieświadomych obecności
wśród nich androidów, trzeba chronić za wszelką cenę 
- nawet za cenę zgubienia ściganego obiektu.
   Ubrana w obcisłe, lśniące spodnie i złoty, haftowany 
żakiet przypominający nieco kamizelkę, Luba Luft stała z 
katalogiem w dłoni i wpatrywała się w wiszący przed nią 
rysunek. Przedstawiał młodą dziewczynę, która ze złożonymi 
rękami siedzi na krawędzi łóżka, a na jej twarzy maluje się 
wyraz oszołomionego zdziwienia i dopiero co uświadomionego 
lęku.
   - Chce pani, żebym go kupił? - spytał Rick Lubę Luft. 
Stał tuż obok niej, ujął ją lekko powyżej łokcia. Ten 
leniwy uścisk dawał jej do zrozumienia, że wie o swojej 
przewadze i wcale nie musi używać siły, aby ją zatrzymać. Z 
drugiej strony Phil Resch położył dłoń na jej ramieniu i 
Rick widział wypukłość tworzoną przez pistolet laserowy. Po 
sprawie inspektora Garlanda nie miał zamiaru ryzykować.
   - Nie jest na sprzedaż. - Początkowo obojętny wzrok Luby 
Luft zmienił się gwałtownie, gdy rozpoznała Ricka.  Twarz 
jej pobladła i wyglądała jak u trupa dotkniętego 
natychmiastowym rozkładem. Zupełnie, jakby życie cofnęło się 
gdzieś do najgłębszych zakątków jej wnętrza, oddając całe 
ciało we władanie jedynie automatycznych odruchów.  
   - Myślałam, że pana aresztowano - powiedziała. - Dlaczego
pana zwolnili?
   - Panno Luft - rzekł. - Przedstawiam pani Phila Rescha. 
Philu, to jest znana śpiewaczka operowa, Luba Luft. 
Mundurowy gliniarz - zwrócił się do niej - był androidem. 
Podobnie jak jego przełożony. Czy pani zna, a raczej czy 
znała pani inspektora Garlanda? Powiedział mi, że 
przybyliście tu jednym statkiem, w składzie tej samej grupy.
   - Posterunek policji, do którego pani zadzwoniła - dodał 
Resch - znajdujący się w budynku przy Mission, stanowi 
centrum organizacyjne i za jego pośrednictwem wasza grupa 
utrzymuje łączność. Poczuli się do tego stopnia pewnie, że 
zatrudnili człowieka na stanowisku łowcy. Najwidoczniej...
   - Ciebie? - przerwała mu Luba Luft. - Nie jesteś 
człowiekiem. Nie bardziej niż ja. Też jesteś androidem.
   Przez chwilę panowało milczenie. Wreszcie Resch odezwał 
się stłumionym, ale opanowanym głosem:
   - No cóż, rozstrzygniemy ten problem we właściwym czasie. 
- A potem zwrócił się do Deckarda. - Zabierzmy ją do mojego 
hovera.
   Skierowali się w stronę windy. Luba Luft szła między nimi 
z ociąganiem, ale nie stawiała oporu. Sprawiała wrażenie 
zrezygnowanej. Rick spotkał się już z takimi reakcjami 
androidów. Ożywiające je siły witalne zdawały się zamierać,
jeżeli presja stawała się zbyt silna... W każdym razie u 
niektórych z nich. Ale nie u wszystkich.
   Były przypadki, że nagle wybuchały znowu wściekłą 
energią.
   Wiedział jednak, że androidy zawsze starają się unikać 
podejrzanych zachowań. W muzeum, w obecności tak wielu osób, 
Luba Luft raczej nie podejmie żadnych działań. Prawdziwe 
starcie - dla niej zapewne ostatnie - nastąpi w hoverze, tam 
gdzie nie będzie żadnych świadków. Gdy znajdzie się sama, z 
oszałamiającą gwałtownością może odrzucić wszelkie hamulce. 
Przygotował się i całkowicie przestał myśleć o Reschu. Jak 
stwierdził sam Phil, ten problem zostanie rozwiązany we 
właściwym czasie.
   W samym końcu korytarza, przy windzie, znajdował się 
niewielki kiosk, w którym sprzedawano albumy i grafiki. Luba 
zatrzymała się przy nim.
   - Niech pan posłucha - zwróciła się do Ricka. Na jej 
twarz powróciły kolory i przynajmniej w tej chwili znowu 
sprawiała wrażenie, że żyje. - Proszę mi kupić reprodukcję 
obrazu, przed którym stałam. Tego z dziewczyną siedzącą na 
łóżku. 
   Rick zastanawiał się przez chwilę, a potem zwrócił się do 
sprzedawczyni, kobiety w średnim wieku, o obwisłych 
policzkach i siwych włosach upiętych w siatce.
   - Czy ma pani odbitkę "Dojrzewania" Muncha?
   - Tylko w albumowym wydaniu jego prac - odpowiedziała, 
biorąc do ręki elegancki tom w lakierowanej obwolucie. - 
Kosztuje dwadzieścia pięć dolarów.
   - Wezmę go. - Sięgnął po portfel.
   - Księgowość posterunku nigdy w życiu nie 
pokryje... - wtrącił się Resch.
   - To moje prywatne pieniądze - odparł Rick. Podał 
sprzedawczyni banknoty, a Lubie książkę. - Teraz zjedźmy na 
dół - zwrócił się do niej i Rescha.
   - To bardzo miłe z pana strony - powiedziała, gdy 
znaleźli się w windzie. - W ludziach jest coś dziwnego i 
wzruszającego. Android nigdy by tego nie zrobił. - Rzuciła 
lodowate spojrzenie na Rescha. - Nie przyszłoby mu to do 
głowy. Nigdy w życiu, jak sam powiedział. - Spojrzała na 
Phila z coraz silniejszą wrogością i odrazą. - Prawdę 
mówiąc, nie lubię androidów. Od chwili, gdy przybyłam tu z 
Marsa, moje życie polegało na naśladowaniu ludzi, robieniu 
tego co oni, reagowaniu w taki sposób, jakbym posiadała 
ludzkie myśli i odruchy. Według mnie, naśladowałam wyższą 
formę życia.  Czy z tobą nie jest tak samo? - zwróciła się 
do Rescha. - Usiłujesz być...
   - Nie zniosę tego. - Resch sięgnął do kieszeni płaszcza.
   - Nie - zawołał Rick, usiłując schwycić go za rękę. Resch 
cofnął się, robiąc unik. - Test Bonelego.
   - To przyznało, że jest androidem - odparł. - Nie musimy 
zwlekać.
   - Ale chcesz je usunąć - stwierdził Rick - tylko 
dlatego, że ci dokucza. Oddaj mi broń. - Próbował odebrać 
blaster Reschowi, ale bez skutku. Łowca cofał się pod 
ścianami ciasnej kabiny windy, wymykając się Rickowi i ani 
na chwilę nie spuszczał oczu z Luby Luft.
   - Dobrze - oznajmił nagle Rick. - Usuń to, zabij 
natychmiast. Udowodnij, że ma rację. - I nagle zorientował 
się, że Resch rzeczywiście chce to zrobić. - Poczekaj...
   Phil strzelił i w tej saej chwili Luba Luft w paroksyźmie 
strachu ściganego zwierzęcia odwróciła się gwałtownie i 
pochyliła. Promień lasera chybił, ale gdy Resch obniżył 
lufę, bezgłośnie wypalił dziurę w jej brzuchu. Zaczęła 
krzyczeć. Leżała skulona pod ścianą kabiny i krzyczała. Jak 
na obrazie, pomyślał Rick i dobił ją z własnego blastera. 
Ciało Luby Luft upadło bezwładnie do przodu na twarz. Nawet 
nie drgnęła.
   Rick swoim laserem spalił na popiół album, który przed 
paroma minutami jej ofiarował. Resch patrzył, nic nie 
rozumiejąc. Na jego twarzy wyraźnie malowało się zdziwienie.
   - Przecież mogłeś zatrzymać książkę - powiedział 
wreszcie. - Kosztowała cię...
   - Czy sądzisz, że androidy mają dusze? - przerwał mu 
Rick.
   Resch przechylił głowę na bok i spojrzał na niego z 
jeszcze większym zaskoczeniem.
   - Stać mnie na album - oznajmił Rick. - Jak dotąd, 
zarobiłem dzisiaj trzy tysiące dolarów i nawet nie jestem w 
połowie listy.
   - Chcesz zgłosić Garlanda? - zapytał Resch. - Ale to ja 
go zabiłem, nie ty. Tylko leżałeś, nic więcej. I Lubę też 
usunąłem.
   - Nie możesz pobrać nagrody - stwierdził Rick. - Ani w 
naszym posterunku, ani w swoim. Kiedy znajdziemy się w twoim 
hoverze, poddam cię testowi Bonelego lub Voigta-Kampffa i 
wtedy zobaczymy. Nawet jeżeli nie ma cię na mojej liście. - 
Trzęsącymi się rękami otworzył teczkę i zaczął grzebać w 
pogniecionych, przebitkowych kopiach. - Nie. Nie mam cię na 
niej. A więc zgodnie z przepisami nie mogę wystąpić o 
nagrodę za ciebie. Żeby cokolwiek zarobić, muszę zgłosić 
Garlanda i Lubę Luft.
   - Masz pewność, że jestem androidem? Że Garland mówił 
prawdę?
   - Tak twierdził.
   - Może kłamał - zaprotestował Resch. - Chciał nas 
poróżnić. Tak jak teraz. Jesteśmy szaleni, pozwalając, żeby 
nas skłócili. Miałeś całkowitą rację w sprawie Luby Luft. Nie 
powinienem był dać się sprowokować. Jestem pewnie
przewrażliwiony. Ale to chyba normalne dla łowcy, 
jesteś taki sam. Posłuchaj. Przecież i tak musielibyśmy 
usunąć Lubę Luft za jakieś pół godziny - zaledwie za pół 
godziny! Nawet nie zdążyłaby obejrzeć albumu, który jej 
dałeś. I powiem ci, w dalszym ciągu uważam, że nie 
powinieneś był go niszczyć. Przecież to marnotrawstwo. Nie 
mogę pojąć twoich motywów. Przecież są nielogiczne.
   - Wycofuję się z tego interesu - oświadczył Rick.
   - I co będziesz robił?
   - Cokolwiek. Będę agentem ubezpieczeniowym, takim jakim 
rzekomo był Garland. Albo wyemigruję. Tak. - Skinął głową. - 
Przeniosę się na Marsa.
   - Ktoś jednak musi to robić - zauważył Resch.
   - Mogą użyć do tego androidów. Byłoby o wiele lepiej, 
gdyby robiły to same andki. Ja mam już dosyć. Była cudowną 
śpiewaczką. Przydałaby się tutaj. Przecież to szaleństwo.
   - To konieczność. Pamiętaj, że aby się tutaj dostać, 
zabijali ludzi. A gdybym cię nie wyciągnął z posterunku na 
Mission, zabiliby i ciebie. Garland tego właśnie ode mnie 
chciał i dlatego kazał mi przyjść do gabinetu. Czyż Polokov 
omal cię nie zabił? Czy prawie nie udało się to Lubie Luft? 
My się tylko bronimy. To oni są obcymi, zabójcami podającymi 
się...
   - Za policjantów - powiedział Rick. - Za łowców...
   - W porządku, zrób mi test Bonelego. Może Garland jednak 
kłamał. Sądzę, że tak. Sztuczna pamięć nie może być aż tak 
dobra. A co z moją wiewiórką?
   - Ach tak, twoja wiewiórka. Zapomniałem o niej.
   - Jeżeli okażę się andkiem - rzekł Phil Resch - i mnie 
zabijesz, możesz wziąć sobie moją wiewiórkę. Poczekaj. Zaraz 
ci ją zapiszę.
   - Andki nie mogą nic zapisać. Nie mogą posiadać nic, a 
więc i nie mogą tego oddać.
   - No to sobie po prostu ją weź.
   - Może tak zrobię. - Winda zjechała już na parter i 
drzwi otworzyły się. - Zostań z Lubą. Wezwę wóz patrolowy, 
żeby zawiózł ją do Pałacu Sprawiedliwości na test szpiku 
kostnego. - Zobaczył budkę telefoniczną i wszedł do niej. 
Wrzucił monetę do aparatu i trzęsącymi się palcami wybrał 
numer. W tym  czasie grupa ludzi czekających na windę 
skupiła się wokół Phila Rescha i ciała Luby Luft.
   Była naprawdę wspaniałą śpiewaczką, pomyślał, odwieszając 
słuchawkę po skończonej rozmowie. Nie rozumiem, w jaki 
sposób podobny talent mógłby stanowić zagrożenie dla naszego 
społeczeństwa? Ale to nie talent stanowił zagrożenie, lecz 
ona sama. Podobnym zagrożeniem jest Phil Resch, pomyślał. W 
taki sam sposób i z tego samego powodu. Nie mogę więc 
porzucić pracy. Wyszedł z budki telefonicznej i przecisnął 
się między ludźmi, wracając do łowcy i leżącej postaci 
dziewczyny-androida. Ktoś nakrył ją płaszczem. Na pewno nie 
Phil.
   Rick podszedł do Rescha, który stał na uboczu łapczywie 
zaciągając się dymem małego, szarego cygara.
   - Mam nadzieję, że test wykaże, iż jesteś androidem - 
powiedział.
   - Naprawdę mnie nienawidzisz - odparł ze zdziwieniem 
Resch. - Tak nagle i niespodziewanie. A przecież nie 
nienawidziłeś mnie wtedy na Mission Street. Kiedy uratowałem 
ci życie.
   - Zaobserwowałem metodę twojego działania. Sposób, w jaki 
zabiłeś Garlanda, a potem Lubę. Nie robisz tego tak jak ja, 
nie próbujesz... Do diabła - rzucił. - Wiem, co to takiego. 
Lubisz zabijać. Potrzebujesz tylko jakiegoś pretekstu. 
Gdybyś go miał, zabiłbyś i mnie. Dlatego właśnie 
zaakceptowałeś możliwość, że Garland jest androidem - dzięki 
temu mogłeś go zlikwidować. Zastanawiam się, co zrobisz, 
kiedy nie przejdziesz testu Bonelego? Zabijesz sam siebie? Czasem 
androidy tak postępują. - Ale to było rzadkie przypadki.
   - Tak, sam to załatwię - stwierdził Resch. - Będziesz 
musiał tylko przeprowadzić test, nic poza tym.
   Przyjechał wóz patrolowy, z którego wyskoczyło dwóch 
policjantów. Zobaczyli tłum ludzi i natychmiast utorowali 
sobie drogę. Jeden z nich poznał Deckarda i skinął mu głową. 
A więc możemy już jechać, uświadomił sobie Rick. 
Zakończyliśmy sprawy w tym miejscu. Ostatecznie.
   Gdy szli we dwójkę w stronę gmachu opery, na której dachu 
stał zaparkowany hover, Resch powiedział:
   - Oddam ci teraz mój blaster. Nie musisz się więc martwić 
moją reakcją na test. I o swoje bezpieczeństwo.
   - Jak się bez niego zabijesz? - spytał Rick. - Jeżeli nie 
przejdziesz testu.
   - Wstrzymam oddech.
   - Rany gorzkie - westchnął Rick. - To niemożliwe.
   - Androidy nie mają odruchowego odłączenia nerwu 
błędnika - wyjaśnił Resch. - W przeciwieństwie do ludzi. Czy 
cię nie uczono w czasie szkolenia? Ja przerabiałem to wiele 
lat temu.
   - Ale umrzeć w taki sposób... - zaprotestował Rick.
   - Przecież to bezbolesne. O co ci chodzi?
   - To... - Rick zrobił nieokreślony gest. Nie mógł znaleźć 
słów.
   Wjechali na dach opery, gdzie Resch zaparkował swojego 
hovera.
   Wsunął się za kierownicę i zamknął drzwi.
   - Wolałbym, żebyś użył testu Bonelego - powiedział.
   - Nie mogę, nie wiem, jak go obliczyć. - Musiałbym się 
zdać na ciebie przy interpretacji odczytu, pomyślał. A to
nie wchodziło w grę.
   - Powiesz mi prawdę? - zapytał Resch. - Jeżeli okaże się, 
że jestem androidem, powiesz mi?
   - Oczywiście.
   - Ja naprawdę muszę wiedzieć. Muszę. - Resch zapalił 
znowu cygaro i przez chwilę wiercił się w fotelu, usiłując 
znaleźć odpowiednią pozycję. Wyraźnie mu się to nie 
udawało. - Czy rzeczywiście podobał ci się obraz, który 
oglądała Luba Luft? - zapytał. - Bo mnie nie. Sztuka 
realistyczna mnie nie interesuje. Lubię Picassa i...
   - "Dojrzewanie" powstało w 1894 - odparł krótko Rick. - 
Wtedy istniał tylko realizm. Musisz to brać pod uwagę.
   - Ale ten drugi, na którym człowiek zasłania sobie uszy 
i krzyczy. On nie był reprezentatywny.
   Rick otworzył teczkę i wyjął sprzęt.
   - Skomplikowany - zauważył Resch, przyglądając się 
aparaturze. - Ile pytań będziesz musiał zadać, zanim 
dokonasz oceny?
   - Sześć albo siedem.  - Podał mu samoprzylepną 
poduszeczkę. - Przymocuj ją do policzka. Dokładnie. A to 
światło... - Naprowadził promień latarki. - Światło będzie 
skierowane na twoje oko. Nie poruszaj się. Postaraj się 
wyeliminować ruchy gałki ocznej.
   - Wahania odruchowe - zauważył Resch - ale nie pod 
wpływem bodźców fizycznych. Nie mierzysz, na przykład, 
rozszerzenia źrenic. To będą reakcje na pytania, coś co 
nazywamy drganiami mimowolnymi.
   - Uważasz, że możesz je kontrolować?
   - Niezupełnie. Może w jakimś stopniu. Ale na pewno nie 
wstępną amplitudę - jest poza świadomą kontrolą. Gdyby 
nie... - urwał gwałtownie. - Zaczynaj. Jestem spięty. 
Wybacz, jeżeli mówię za dużo.
   - Mów, ile tylko chcesz - odparł Rick. Zagadaj się na 
śmierć, powiedział w myśli. Jeżeli masz na to ochotę. Mnie 
to nie przeszkadza.
   - Jeżeli okażę się androidem - gadał Resch - na nowo 
uwierzysz w ludzką rasę. Ale ponieważ tak się nie stanie, 
lepiej będzie, jeżeli zaczniesz formułować ideologię, która 
uwzględni...
   - Zadaję pierwsze pytanie - przerwał mu Rick. Aparatura 
została zainstalowana i obie wskazówki dygotały lekko. - 
Ważny jest czas reakcji, odpowiadaj więc najszybciej, jak 
możesz. - Wybrał z pamięci wstępne pytanie. Test się zaczął.

   Potem Rick przez jakiś czas siedział w milczeniu. 
Wreszcie zaczął zbierać sprzęt i wpychać go z powrotem do 
teczki.
   - Domyślam się z wyrazu twojej twarzy - stwierdził Resch. 
Odetchnął spazmatycznie, czując absolutną, nieważką, niemal 
bolesną ulgę. - Dobrze. Możesz oddać mi broń. - Wyciągnął 
rękę, obróconą dłonią ku górze i czekał.
   - Najwidoczniej miałeś rację, kiedy mówiłeś o motywach 
Garlanda. Chciał nas skłócić. - Rick był wyczerpany 
fizycznie i psychicznie.
   - Czy już sformułowałeś nową ideologię? - zapytał Resch. - 
Taką, która uwzględniałaby mnie jako element ludzkiej rasy?
   - Istnieje defekt w twoim empatycznym systemie odniesień. 
Taki, którego się nie testuje. Twoje uczucia do androidów.
   - Oczywiście, że tego się nie testuje.
   - A może należałoby. - Nigdy dotąd o tym nie myślał. 
Nigdy też sam nie analizował swoich uczuć do androidów, 
które zabijał. Zawsze zakładał, że w swojej podświadomej 
psychicznej percepcji, tak samo zresztą jak w świadomym oglądzie,
odbiera androida jako mądą maszynę. Mimo to jednak 
pojawiła się w nim pewna odmienność, cecha, która różniła go 
od Phila Rescha. Instynktownie czuł, że ma rację. Empatia 
skierowana do sztucznego tworu? - zadał sobie pytanie. Do 
czegoś, co jedynie udaje życie? Ale Luba Luft sprawiała 
wrażenie kogoś, kto żyje naprawdę, nie było w niej 
nic wskazującego na samą symulację.
   - Zdajesz sobie sprawę - spytał cicho Resch - co by się 
stało, gdybyśmy włączyli androidy do zbioru naszych 
empatycznych identyfikacji? Tak, jak zrobiliśmy wobec 
zwierząt?
   - Nie moglibyśmy się bronić.
   - Otóż to. Typy Nexus-6... wdeptałyby nas w ziemię. Ty i 
ja, wszyscy łowcy, odgradzamy ludzkość od Nexusa-6, 
stanowimy barierę, która wyraźnie rozdziela dwa gatunki.  
Poza tym... - Przerwał, widząc, że Rick ponownie wyjmuje 
aparaturę pomiarową. - Myślałem, że już zakończyłeś test.
   - Chcę zadać pytanie samemu sobie - odparł Rick. - I 
chciałbym, żebyś mi powiedział, jakie są odczyty wskaźników.  
Podaj mi tylko cyfry. Sam wszystko przeliczę. - Przyczepił 
krążek do policzka i ustawił latarkę tak, aby jej promień 
padał prosto w oko. - Jesteś gotów? Patrz na wskazówki. 
Pominiemy tym razem opóźnienie czasu reakcji.  Chcę znać 
jedynie siłę.  
   - Nie ma sprawy, Rick - odparł usłużnie Resch.
   - Jadę windą z androidem, którego schwytałem - Deckard 
zaczął mówić na głos.  - Nagle ktoś zabija go bez 
ostrzeżenia.
   - Brak szczególnej reakcji - stwierdził Resch.
   - Jaki był odczyt? 
   - Lewa wskazówka 2.8. Prawa 3.3.
   - Android był kobietą.
   - Teraz odczyt był 4.0 i 6.0.
   - Dość wysoko - stwierdził Rick. Zdjął krążek z policzka 
i wyłączył światło. - To zdecydowanie empatyczna reakcja. 
Mniej więcej taka sama, jaką okazuje człowiek przy 
większości pytań. Poza oczywiście ekstremalnymi dotyczącymi 
na przykład wykorzystania ludzkich skór do celów 
dekoracyjnych... naprawdę patologicznymi.
   - Co oznacza?
   - Jestem zdolny odczuwać empatię w stosunku do 
określonych, konkretnych androidów - wyjaśnił Rick. - Nie do 
wszystkich, ale do jednego czy dwóch. - Na przykład do Luby 
Luft, pomyślał. A więc myliłem się. W reakcjach Phila Rescha 
nie ma niczego nienaturalnego czy nieludzkiego. Błąd tkwi we 
mnie.
   Ciekawe, zastanawiał się, czy ktokolwiek żywił kiedyś 
takie uczucia do androida?
   To oczywiście może się już nigdy nie ujawinić 
w czasie mojej pracy. Prawdopodobnie wywołały je emocje 
związane z "Zaczarowanym fletem". I głosem Luby Luft, jej 
całą karierą. Na pewno wcześniej nie miał 
podobnych objawów, albo każdym razie nie zdawał sobie z nich 
sprawy.  Na przykład przy Polokovie. Ani przy Garlandzie. 
Uświadomił sobie również, że gdyby Phil Resch okazał się 
androidem, usunąłby go bez żadnych emocji, w każdym razie po 
śmierci Luby Luft.  
   I tyle, jeżeli chodzi o różnice pomiędzy prawdziwą, żywą 
istotą a humanoidalnym wytworem. W windzie, przypomniał 
sobie, jechałem z dwoma osobami - człowiekiem i androidem.... 
I moje uczucia były odwrotne niż można tego oczekiwać. Od 
tych, których zazwyczaj doznawałem... które powinienem
doznawać.
   - Masz problem, Deckard - oznajmił Resch. Wydawał się być 
rozbawiony. 
   - Co... Co powinienem zrobić? - spytał Rick.
   - To seks - odparł Resch.
   - Seks?
   - Ponieważ ona... ono było pociągające fizycznie. Nigdy 
ci się jeszcze nie zdarzyło? - Phil roześmiał się. - 
Uczono nas, że w zawodzie łowcy erotyzm staje się ważnym 
problemem. Nie wiedziałeś Deckard, że w koloniach mają 
androidy-kochanki? 
   - Przecież to nielegalne - stwierdził Rick, który znał 
odpowiednie przepisy prawne.
   - Oczywiście, że tak. Ale większość odmian seksu jest 
nielegalna. A ludzie i tak się nimi bawią.
   - A co z... nie seksem... ale miłością.
   - Miłość to po prostu inna nazwa seksu.
   - Jak miłość do kraju - dodał Rick. - Albo muzyki.
   - Jeżeli skierowana jest do kobiety lub żeńskiego 
androida, jest to seks. Obudź się i spójrz prawdzie w 
oczy, Deckard. Miałeś ochotę iść do łóżka z żeńską odmianą 
androida - i nic poza tym. Raz przeżyłem coś takiego.
Kiedy zacząłem być łowcą. Nie pozwól, żeby cię ta sprawa 
przytłoczyła. Wyjdziesz z tego. Kiedy zdarza się podobny 
przypadek, należy odwrócić kolejność postępowania. Nie 
należy zabijać jej ani być obecnym przy jej śmierci i 
dopiero potem zacząć odczuwać fizyczny pociąg. Należy 
postępować odwrotnie.
   Rick spojrzał na niego i powiedział:
   - Najpierw iść z nią do łóżka...
   - ...a potem ją zabić - stwierdził beznamiętnie Resch. Na 
jego twarzy wciąż widniał twardy, cyniczny uśmiech.
   Jesteś dobrym łowcą, Resch, uświadomił sobie Rick. 
Potwierdza to sposób, w jaki traktujesz swój zawód. Ale czy 
ja też jestem dobrym łowcą?
   Nagle, po raz pierwszy w życiu, zaczął mieć wątpliwości.














                        Rozdział XIII
   John R. Isidore leciał do domu, mknąc przez wieczorne 
niebo jak smuga czystego ognia. Ciekawe, czy wciąż tam jest, 
pytał sam siebie. Czy siedzi w tym zachłamionym 
mieszkaniu, oglądając w telewizji Przyjacielskiego Bustera i 
dygocząc ze strachu za każdym razem, kiedy wydaje się jej, że 
ktoś idzie korytarzem. Mam nadzieję, że mnie się nie boi, 
pomyślał.
   Wcześniej zaszedł do czarnorynkowych delikatesów. Na siedzeniu
obok niego stała papierowa torba zawierająca takie 
frykasy jak galaretka sojowa, dojrzałe brzoskwinie i 
wspaniały, miękki, cuchnący kawałek sera. Torba kołysała 
się, gdy Isidore na zmianę przyśpieszał i zwalniał. Był tak 
spięty, że prowadził nieuważnie. A jego rzekomo nareperowany 
pojazd krztusił się i opadał gwałtownie - dokładnie tak samo 
jak przed przeglądem. Cholera, zaklął w duchu.
   Zapach brzoskwiń i dojrzałego sera wypełniał całego 
hovera, drażniąc rozkosznie nozdrza Isidore. Na te 
wspaniałości przepuścił dwutygodniową pensję, którą wziął 
awansem u pana Sloata. A pod siedzeniem, tam gdzie nie mogła 
upaść i stłuc się, turlała się tam i z powrotem butelka 
chablis - luksus nad luksusami. Trzymał ją w depozycie w 
Bank of America i nie sprzedawał, bez względu na to, jak 
wiele mu proponowano, w nadziei, że kiedyś, w końcu zjawi 
się dziewczyna. Czekał na próżno, aż do tej chwili.
   Zaśmiecony, pusty dach jego domu jak zawsze wprawił go w 
przygnębienie. Przechodząc z hovera do windy patrzył tylko 
przed siebie, koncentrując uwagę na niesionej torbie. Starał 
się ze wszystkich sił, aby nie potknąć się o śmiecie i nie 
spowodować haniebnej katastrofy finansowej. Kiedy wreszcie 
zjawiła się trzeszcząca winda, zjechał nią, ale nie na 
własne piętro, lecz na to, gdzie mieszkała nowa lokatorka, 
Pris Stratton. Stanął przed jej drzwiami i zastukał butelką 
wina. Czuł, jak serce łomocze mu w piersi.
   - Kto tam? - Jej stłumiony drzwiami głos był mimo wszystko 
dobrze słyszalny. Przestraszony, ale ostry jak brzytwa. 
   - Tu J. R. Isidore - oznajmił żywo, stanowczym, 
zdecydowanym tonem, który uzyskał dzięki rozmowie 
wideofonicznej, do której zmusił go pan Sloat. - Mam tu parę 
godnych uwagi drobiazgów i sądzę, że moglibyśmy zorganizować 
zupełnie przyzwoity obiad.  
   Drzwi uchyliły się trochę. Pris, prawie niewidoczna na 
tle ciemnego pokoju, wychyliła się i popatrzyła na pusty 
korytarz.
   - Twój głos brzmi zupełnie inaczej - powiedziała. - 
Bardziej dorośle.
   - Miałem dzisiaj kilka spraw do załatwienia w czasie 
pracy. Jak zawsze. Jeżeli m-m-mógłbym wejść...
   - Będziesz mi o nich opowiadał. - Otworzyła jednak drzwi 
wystarczająco szeroko, aby go wpuścić. Kiedy zobaczyła, co 
trzyma w rękach, zawołała głośno i jej twarz rozpromieniła 
się radością. Jednak niemal natychmiast, zupełnie bez 
ostrzeżenia, rysy Pris stężały w grymasie pełnym goryczy. 
Radość uleciała.
   - Co się stało? - zapytał. Zaniósł pakunki i butelkę do 
kuchni, a potem szybko wrócił do pokoju. 
   - Tylko je na mnie marnujesz - powiedziała bezbarwnym 
tonem.
   - Dlaczego?
   - Och... - wzruszyła ramionami i odeszła kilka kroków. 
Ręce trzymała w kieszeniach swojej ciężkiej, dość 
staroświeckiej spódnicy. - Kiedyś ci powiem. - Podniosła 
wzrok. - Ale mimo wszystko to miłe z twojej strony. A 
teraz chciałabym, żebyś sobie poszedł. Nie mam ochoty nikogo 
widzieć. - Takim samym, niepewnym krokiem skierowała się do 
drzwi. Powłóczyła nogami, sprawiając wrażenie całkowicie 
wyczerpanej, jakby prawie zupełnie opuściły ją siły witalne.  
   - Wiem, co ci jest - powiedział.
   - Tak? - zapytała, otwierając drzwi. Jej głos stał się 
jeszcze bardziej bezbarwny, głuchy i martwy.
   - Nie masz żadnych przyjaciół. Jesteś w o wiele gorszej 
sytuacji niż ja, przed spotkaniem z tobą dziś rano. To 
dlatego...
   - Mam przyjaciół. - W jej głosie pojawiła się 
nieoczekiwana stanowczość. Może zaczęła odzyskiwać siły. - A 
raczej miałam. Siedmioro. Tak było na początku, ale obecnie 
łowcy mieli już czas zabrać się do dzieła. A więc niektórzy 
z nich - a może nawet wszyscy? - nie żyją. - Podeszła do 
okna i spojrzała na mrok, w którym widniało zaledwie kilka 
rozproszonych światełek. - Może masz więc rację. Może jestem 
jedyną ocalałą z całej ósemki.
   - Kim jest łowca?
   - No tak. Ludzie nie powinni o nich wiedzieć. Łowca jest 
zawodowym mordercą, który dostaje listę ofiar do 
zlikwidowania, do zabicia. Otrzymuje określoną sumę - 
obecnie jest to, o ile wiem, tysiąc dolarów - za każdego 
zabitego. Zazwyczaj ma też podpisaną z miastem umowę o 
pracę i dzięki temu pobiera również pensję. Ale władze 
ustalają ją na bardzo niskim poziomie, żeby miał motywację do 
pracy.
   - Jesteś pewna? - zapytał Isidore.
   - Tak. - Skinęła głową. - Chodzi ci o to, czy jestem pewna, 
że ma bodziec do zabijania? Owszem, ma. Uwielbia to.
   - Myślę - powiedział Isidore - że się mylisz.
   Nigdy w życiu nie słyszał o czymś podobnym. Na przykład 
Przyjacielski Buster nawet się o tym nie zająknął. 
   - Przecież to nie zgadza się z obecną, mercerańską etyką 
- zauważył. - "Każde życie jest nasze", "Żaden człowiek nie 
jest samotną wyspą", jak powiedział dawno temu Szekspir.
   - John Donne.
   Isidore gestykulował z podnieceniem.
   - To najgorsza rzecz, jaką kiedykolwiek słyszałem. Czy 
nie możesz zawiadomić policji?
   - Nie.
   - Czy to ciebie ścigają? Czy mogą tu przyjść i cię zabić? 
- Teraz rozumiał tajemnicze zachowanie dziewczyny. - Nic 
dziwnego, że jesteś taka przestraszona i nie chcesz nikogo 
widzieć. - Ale jednocześnie pomyślał: To muszą być urojenia. 
Może wynik uszkodzenia mózgu przez pył. Może jest specjalem. 
- Ja ich pierwszy załatwię - oznajmił.
   - Czym? - Uśmiechnęła się lekko, odsłaniając niewielkie, 
równe, białe zęby.
   - Wystąpię o pozwolenie na pistolet laserowy. To łatwe, 
zwłaszcza jeżeli ktoś mieszka w takim miejscu jak to, gdzie 
nie ma nikogo i policja nie patroluje. Tutaj trzeba samemu 
dbać o swoje bezpieczeństwo.
   - A gdy będziesz w pracy?
   - Wezmę urlop!
   - To bardzo miłe, J.R. Isidore. Ale jeżeli łowcy 
zlikwidowali innych - Maksa Polokova, Garlanda, Lubę, 
Haskingsa i Roya Beaty... - Urwała gwałtownie. - Roy i 
Irmgarda Baty. Jeżeli oni nie żyją, to wszystko jest już bez 
znazenia. Są moimi najlepszymi przyjaciółmi. Zastanawiam 
się, dlaczego u diabła nie mam od nich wiadomości? - Zaklęła 
ze złością.
   Isidore przeszedł do kuchni, zabierając ze sobą 
zakurzone, dawno nie używane talerze, szklanki i miski. 
Przed umyciem odkręcił najpierw kurek i długo 
czekał, aż spłynie ruda od rdzy gorąca woda i pojawi się 
czysta. W końcu przyszła Pris i usiadła przy stole. Otworzył 
butelkę chablis, podzielił brzoskwinie, ser i galaretkę 
sojową.
   - Co to takiego? Ta biała substancja? Nie ser, prawda?
   - Galaretka z mączki sojowej. Szkoda, że nie mam... - 
Przerwał i zaczerwienił się. - Kiedyś jadano to z sosem od 
pieczeni wołowej.
   - Android - mruknęła Pris. - To pomyłka, jaką robią 
androidy. Tym właśnie się zdradzają. - Podeszła, stanęła 
przy nim i z pełnym oszołomienia zdziwieniem poczuł, że 
obejmuje go w pasie i na chwilę przytula do niego. - 
Spróbuję kawałek brzoskwini - powiedziała i zgrabnie 
chwyciła długimi palcami śliski, różowopomarańczowy, 
pokryty meszkiem kawałek. I nagle, jedząc go, zaczęła płakać. 
Zimne łzy spływały po policzkach i kapały na gors jej 
sukienki. Nie wiedział, co robić i dalej dzielił jedzenie. - 
Niech to licho - rzuciła z wściekłością. - No cóż... - 
Odsunęła się od niego i zaczęła spacerować - wolno, 
miarowymi krokami - naokoło pokoju. - Mieszkaliśmy na 
Marsie, rozumiesz? Dlatego tyle wiem o androidach. - Głos jej 
drżał, ale mimo wszystko ciągnęła dalej. Najwidoczniej 
bardzo jej zależało na tym, aby móc do kogoś mówić.
   - I jedynymi ludźmi, jakich znasz na Ziemi - stwierdził 
Isidore - są twoi znajomi, reemigranci.
   - Znaliśmy się jeszcze przed podróżą. Mieszkaliśmy 
niedaleko Nowego Nowego Jorku. Roy Baty i Irmgarda 
prowadzili aptekę, on był farmaceutą, ona zaś zajmowała się 
kosmetykami, kremami i maściami. Na Marsie korzysta się z bardzo 
wielu środków do pielęgnacji skóry. Ja... - Zawahała się. - 
Kupowałam u Roya rozmaite lekarstwa... Potrzebowałam ich 
początkowo, bo... no cóż, to jest jednak koszmarne miejsce. 
Tego... - ogarnęła jednym, gwałtownym gestem pokój, całe 
mieszkanie - ... tego nie da się nawet porównać. Myślisz, że 
cierpię dlatego, że jestem samotna? Do diabła, cały Mars 
jest samotny. O wiele bardziej niż Ziemia.
   - Czy androidy nie dotrzymują wam towarzystwa? Słyszałem 
program reklamowy na ten temat... - Usiadł i zaczął jeść. W 
końcu ona również wzięła do ręki kieliszek z winem i 
beznamiętnie upiła łyk. - Miałem wrażenie, że androidy wam
pomagają.
   - Androidy również są samotne.
   - Czy smakuje ci wino?
   Odstawiła kieliszek.
   - Jest dobre.
   - Od trzech lat nie widziałem innej butelki.
   - Wróciliśmy - powiedziała Pris. - Ponieważ nikt nie 
powinien tam być. Mars nie został stworzony do zamieszkania, 
przynajmniej w ciągu ostatniego biliona lat. Jest taki 
stary. Czuje się ten straszliwy wiek w jego kamieniach. 
W każdym razie brałam u Roya różne środki  - żyłam wyłącznie 
dzięki nowemu, syntetycznemu środkowi przeciwbólowemu - 
silenzinie. Wtedy też spotkałam Horsta Hartmana, który 
prowadził wówczas sklep filatelistyczny, z rzadkimi okazami.
Mając tyle wolnego czasu, trzeba koniecznie znaleźć sobie jakieś 
hobby, coś, czym można zajmować się bez przerwy. I właśnie 
Horst zainteresował mnie fantastyką z okresu 
przedkolonialnego.
   - Chodzi ci o stare książki?
   - Opowieści o podróżach kosmicznych, zanim rozpoczęto 
podróże kosmiczne.
   - W jaki sposób można było pisać o podróżach kosmicznych, 
zanim...
   - Pisarze - odparła Pris - je wymyślili.
   - Opierając się na czym?
   - Na wyobraźni. Bardzo często okazywało się, że byli w 
błędzie. Na przykład pisali o Wenus, że jest rajską planetą, 
pokrytą dżunglą i zamieszkałą przez potwory i kobiety w 
lśniących napierśnikach. - Popatrzyła na niego. - Czy cię to 
interesuje? Wielkie kobiety z zaplecionymi w warkocze blond 
włosami i w błyszczących napierśnikach, w których pomieściłyby 
się melony?
   - Nie - odparł.
   - Irmgarda jest blondynką - rzekła Pris. - Ale niedużą. W 
każdym razie można zbić majątek na szmuglu na Marsa 
przedkolonialnej fantastyki. Czasopism, książek i filmów.  
Nie ma nic bardziej podniecającego. Znajdziesz tam opisy 
wspaniałych miast, wielkich przedsięwzięć przemysłowych i 
naprawdę pomyślnej kolonizacji. A wtedy sobie wyobrażasz, 
jak mogło wszystko wyglądać. Czym Mars mógł być. Kanały...  
   - Kanały? - Coś sobie  niewyraźnie przypominał.
Dawno temu wierzono, że na Marsie są kanały.
   - Przecinające całą planetę - dodała Pris. - A także 
istoty z gwiazd. Obdarzone nieograniczoną wiedzą, I jeszcze 
opowiadania o Ziemi osadzone w naszych czasach, a nawet 
później. Ale bez pyłu radioaktywnego.
   - Ja bym sądził - powiedział Isidore - że po takiej 
lekturze człowiek czuje się gorzej.
   - Ale tak nie jest - stwierdziła lakonicznie Pris.
   - Czy przywiozłaś ze sobą jakieś przedkolonialne lektury? 
- Przyszło mu do głowy, że mógłby przeczytać na próbę coś 
takiego.
   - Tutaj są bezwartościowe, bo na Ziemi ta namiętność 
nigdy się nie zakorzeniła. I tych książek jest tu całe mnóstwo 
po bibliotekach. Stąd pochodziły wszystkie nasze - zostały 
ukradzione z ziemskich bibliotek i wysłane automatyczną 
rakietą na Marsa. Wychodzi się w nocy na otwartą przestrzeń 
i nagle widzi się błysk. A potem znajduje się otwartą rakietę, 
a wokół niej rozsypaną przedkolonialną fantastykę. Majątek. 
Ale oczywiście, zanim je sprzedawaliśmy, czytaliśmy je od 
deski do deski. - Był to dla niej wyraźnie podniecający 
temat. - Przede wszystkim...
    Rozległo się stukanie do drzwi wejściowych.
   Twarz Pris zszarzała jak popiół.
   - Nie mogę podejść - wyszeptała. - Nie hałasuj, tylko 
siedź. - Nasłuchiwała z napięciem. - Zastanawiam się, czy 
drzwi są zamknięte - powiedziała niemal niesłyszalnie. - 
Boże, mam nadzieję, że tak.  - Jej oczy, dzikie i pełne 
napięcia, utkwione były w Isidore, jakby modliła się, aby 
okazało się to prawdą.
   Odległy głos z korytarza zawołał:
   - Pris, jesteś tam?
   Męski głos dodał:
   - Tu Roy i Irmgarda. Dostaliśmy twoją kartę.
   Pris wstała, wyszła do sypialni i pojawiła się z piórem i 
kawałkiem papieru. Usiadła znowu i nabazgrała szybko:
   PODEJDŹ DO DRZWI.
   Isidore wziął nerwowym gestem papier i pióro i napisał:
   CO MAM POWIEDZIEĆ?
   Ze złością odpisała:
   SPRAWDŹ, CZY TO RZECZYWIżCIE ONI.
   Podniósł się i przeszedł z ponurą miną do saloniku. Skąd 
mam wiedzieć, że to oni? - zapytał sam siebie. Otworzył 
drzwi.
   W mrocznym holu stało dwoje ludzi. Drobna kobieta, 
blondynka o niebieskich oczach i miłym wyglądzie budzącym 
skojarzenia z Gretą Garbo i potężny mężczyzna o inteligentnym 
spojrzeniu, lecz płaskiej twarzy z mongolskimi rysami, które 
nadawały mu brutalny wygląd. Kobieta miała na sobie modną 
pelerynę, wysokie, lśniące buty i obcisłe spodnie. Mężczyzna 
zaś był ubrany w pogniecioną koszulę i poplamione spodnie, 
jakby chciał wyglądać wulgarnie. Uśmiechnął 
się do Isidore, ale jego oczy pozostały bez wyrazu.
   - Szukamy... - zaczęła drobna blondynka, ale w tej samej 
chwili spojrzała za plecy Isidore. Jej twarz rozpromieniła 
się gwałtownie i kobieta przemknęła obok niego, wołając: 
   - Pris! Jak się masz!
   Isidore odwrócił się. Obie kobiety obejmowały się. 
Odsunął się i do środka wszedł Roy Baty. Posępny, wielki i z 
krzywym uśmiechem na wargach.













                        Rozdział XIV

   - Czy możemy swobodnie rozmawiać? - zapytał Roy wskazując 
Isidore. 
   Drżąca ze szczęścia Pris odparła: 
   - Owszem. Do pewnego stopnia.
   - Przepraszam - zwróciła się do Isidore. Odprowadziła 
Batych na stronę i zaczęła coś do nich mówić szeptem. Potem 
cała trójka wróciła do czującego się niezręcznie i nieswojo 
Isidore. 
  - To pan Isidore - oznajmiła Pris. - Dba o mnie. -  W jej 
słowach dźwięczał jakiś niemal złośliwy sarkazm. Isidore 
zamrugał. - Widzicie? Nawet mi przyniósł trochę naturalnej 
żywności. 
   - Żywność - powtórzyła Irmgarda Baty i pobiegła w stronę 
kuchni, aby zobaczyć, o czym mówi Pris. - Brzoskwinie - 
wykrzyknęła, chwytając miskę i łyżkę. Uśmiechając się do 
Isidore jadła szybkimi, małymi kęsami jak zwierzątko. Jej 
uśmiech, nie tak jak Pris, był po prostu ciepły. Bez
żadnych podtekstów.
   Isidore poszedł za nią. Czuł, że kobieta w jakiś dziwny 
sposób go pociąga.
   - Jesteście z Marsa - powiedział.
   - Tak. Poddaliśmy się. - Głos Irmgardy unosił się i opadał, 
a ona sama błyszczącymi oczyma przyglądała się z ptasią 
ciekawością Isidore. - W jakim koszmarnym budynku pan żyje. 
Nie mieszka w nim nikt poza panem, prawda? Nie widzieliśmy 
żadnych świateł.
   - Moje mieszkanie jest wyżej - odparł Isidore.
   - Och, myślałam, że może Pris i pan żyjecie wspólnie. - W 
głosie Irmgardy Baty nie brzmiała dezaprobata. Po prostu 
stwierdzała fakt.
   Posępnie, ale wciąż ze swoim uśmieszkiem na wargach Roy 
powiedział:
   - No cóż. Dopadli Polokova.
   Radość, która na widok przyjaciół pojawiła się na twarzy 
Pris, zniknęła natychmiast. 
   - Kogo jeszcze?
   - Garlanda - dodał Roy. - A także Andersa i Gitchela, a 
dzisiaj, stosunkowo niedawno, Lubę. - Wiadomość, którą 
przekazywał, brzmiała w jego ustach tak, jakby sprawiała mu 
jakąś perwersyjną przyjemność. Jakby wstrząs przeżyty przez 
Pris był dla niego źródłem szczególnej rozkoszy. - Nie 
przypuszczałem, że dopadną Lubę. Pamiętasz, że mówiłem to 
przez cały rejs?
   - W takim razie pozostaliśmy... - rzekła Pris.
   - ... my troje - dodała Irmgarda z pełnym niepokoju 
pośpiechem. 
   - Dlatego jesteśmy tutaj - donośny głos Roya Baty'ego 
nabrał nagle nieoczekiwanie ciepłych tonów. Im gorsza była 
sytuacja, tym bardziej zdawał się nią cieszyć. Isidore nie 
mógł tego w żaden sposób pojąć. 
   - O Boże - jęknęła wstrząśnięta Pris.
   - No cóż, mają swojego śledczego, swojego łowcę - 
oznajmiła podnieconym głosem Irmgarda. - Nazywa się Dave 
Holden. - Wymówiła nazwisko tak, że zdawało się ociekać 
jadem. - Polokov nieomal go załatwił.
   - Nieomal go załatwił - powtórzył Roy, uśmiechając 
się prawie od ucha do ucha.
   - Ten łowca znalazł się w szpitalu - ciągnęła dalej 
Irmgarda. - Najwyraźniej jednak przekazali jego listę innemu 
i Polokov również nieomal go załatwił. Ale w końcu 
łowcy udało się usunąć Polokova. I ruszył po Lubę. Wiemy o 
tym, bo zdążyła porozumieć się z Garlandem. Wysłał kogoś, 
żeby zatrzymał łowcę i przywiózł go do budynku przy Mission 
Street. Luba zadzwoniła do nas już po tym, jak agent 
Garlanda zabrał łowcę. Była pewna, że wszystko jest 
załatwione, sądziła, że Garland go zabije. - Po chwili 
dodała: - Ale najwyraźniej na Mission zdarzyło się coś 
nieprzewidzianego.  Nie wiemy co. I może nigdy się nie 
dowiemy.  
   - Czy łowca zna nasze nazwiska? - spytała Pris.
   - O tak, kochanie. Sądzę, że tak - odparła Irmgarda. - 
Ale nie wie, gdzie jesteśmy. Roy i ja nie mamy zamiaru 
wracać do naszego mieszkania. Wrzuciliśmy do wozu tyle 
rzeczy, ile się nam udało zmieścić i postanowiliśmy, że 
zajmiemy jeden z opuszczonych lokali w tym starym domu.
   - Czy to rozsądne? - zapytał Isidore, zebrawszy całą 
odwagę. - Ż-ż-że będziemy wszyscy w jednym miejscu?
   - No cóż, dostali już pozostałych - rzekła Irmgarda. 
Podobnie jak jej mąż, mimo pozornego podniecenia, sprawiała 
wrażenie dziwnie zrezygnowanej. Wszyscy oni, pomyślał 
Isidore, są jacyś dziwni. Czuł to, ale nie mógł sprecyzować, 
o co mu chodzi. Sprawiali wrażenie, jakby ich procesy 
myślowe zakłócało jakieś szczególne, złośliwe roztargnienie. 
Może z wyjątkiem Pris, która była po prostu przerażona. Ona 
wydawała się prawie naturalna. Ale...  
   - Dlaczego nie przeprowadzisz się do niego? - zapytał ją 
Roy, wskazując Isidore. - W jakimś stopniu będzie w stanie 
cię chronić.
   - Z kurzym móżdżkiem? - odparła Pris, rozdymając nozdrza. 
- Nie mam zamiaru żyć ze specjalem.
   - Uważam, że robisz głupstwo, zadzierając nosa w takich 
czasach - oznajmiła gwałtownie Irmgarda. - Łowcy działają 
szybko. Ten może spróbować zakończyć wszystko jeszcze 
dzisiaj wieczorem. Liczy pewnie, że dostanie specjalną 
premię, jeżeli załatwi sprawę przed...  
   - O rany, zamknijmy drzwi na korytarz - rzekł Roy.  
Podszedł do nich i zatrzasnął  je jednym pchnięciem, 
przekręcając przy okazji zamek. - Uważam, Pris, że powinnaś 
pójść do Isidore, a ja z Irm pozostaniemy w tym budynku. W 
ten sposób będziemy mogli pomagać sobie nawzajem. Mam w 
samochodzie trochę elektronicznych części, złomu, który 
zabrałem ze statku. Założę dwustronny podsłuch, dzięki czemu 
Pris będzie mogła słyszać nas, a my ją. Zainstaluję też 
system alarmowy, który każdy z nas czworga będzie mógł 
wyłączyć. Wyraźnie widać, że syntetyczne osobowości nie 
zdały egzaminu, nawet w przypadku Garlanda. Oczywiście, 
Garland sam włożył głowę w pętlę, sprowadzając łowcę do 
budynku na Mission. To był błąd. Podobnie Polokov, zamiast 
trzymać się od łowcy jak najdalej, postanowił się do niego 
zbliżyć. Nie powtórzymy tego błędu. Pozostaniemy w jednym 
miejscu. - Wcale nie wyglądał na zmartwionego. Wręcz 
przeciwnie - sytuacja wydawała się przepełniać go intensywną, 
niemal szaleńczą energią. - Uważam... - Nabrał głęboko 
powietrza, przyciągając uwagę wszystkich obecnych w pokoju, 
nawet Isidore. - Uważam, że dlatego wciąż jeszcze żyjemy.  
Gdyby łowca miał pojęcie, gdzie nas szukać, już by się 
pokazał. Praca łowcy na tym właśnie polega, żeby poruszać 
się jak najszybciej. Dopiero wtedy ma z tego zysk.  
   - A jeżeli będzie zwlekał - przytaknęła Irmgarda - 
wyślizgniemy się znowu. Sądzę, że Roy ma 
rację. Założę się, że łowca dysponuje naszymi nazwiskami, 
ale nie wie, gdzie nas szukać. Biedna Luba. Ukryła się w 
operze, na widoku. Odnaleźli ją bez trudu.
   - No cóż, tak sobie życzyła - odparł nienaturalnym tonem 
Roy. - Sądziła, że jako osoba publiczna będzie 
bezpieczniejsza.
   - Uprzedzałeś ją, że stanie się inaczej - przypomniała 
Irmgarda.
   - Tak - przyznał Roy. - Tłumaczyłem jej, podobnie jak 
mówiłem Polokovowi, żeby nie próbował udawać funkcjonariusza 
WOP. Tłumaczyłem również Garlandowi, że załatwi go jeden z 
jego własnych łowców i bardzo możliwe, że tak właśnie się 
stało. - Kołysał się w przód i w tył. Na jego twarzy 
malowało się głębokie zamyślenie. 
   - Z-z tego, c-c-co mówi pan Baty - oznajmił Isidore - 
wnioskuję, że on jest waszym przywódcą.
   - O tak - stwierdziła Irmgarda. - Roy jest przywódcą.  
   - Zorganizował naszą... podróż - dodała Pris. - Z Marsa 
tutaj.
   - W takim razie - stwierdził Isidore - lepiej zróbcie, 
j-j-jak wam radzi. - Głos łamał mu się z napięcia i pełnej 
oczekiwania nadziei.  - S-s-sądzę, że byłoby wspa-a-aniale, 
Pris, gdybyś za-za-zamieszkała ze mną. Na parę dni wezmę 
zwolnienie z pracy - należy mi się urlop. I dopilnuję, żeby 
wszystko było w porządku. - A Milt, który jest bardzo 
pomysłowy, może zdoła zrobić mi jakąś broń. Coś wyjątkowego, 
z pomocą czego można zabijać łowców... kimkolwiek oni są.  
Przez głowę przemknął mu niewyraźny, mroczny obraz czegoś
bezlitosnego, uzbrojonego i wyposażonego w wydrukowaną listę, 
co jak maszyna wypełnia codzienne, zbiurokratyzowane 
obowiązki zabójcy. Czegoś bez emocji, nawet bez twarzy. 
I jeżeli łowca zostanie zabity, natychmiast zastąpi go niemal 
identyczny. I tak dalej, aż wszystko, co żyje i jest prawdziwe, 
zostanie zastrzelone. 
    Aż trudno uwierzyć, pomyślał, że policja nic na to nie
może poradzić. Nie mogę w to uwierzyć. Ci ludzie musieli coś 
zrobić. Być może wrócili na Ziemię nielegalnie. Wciąż nam 
powtarzają - telewizja wciąż powtarza - że trzeba meldować o
lądowaniach statku poza oficjalnymi lądowiskami. Policja 
na pewno tego pilnuje. 
   Ale nawet w takich przypadkach nikt nikogo nie zabija 
umyślnie. To sprzeczne z merceryzmem.
   - Kurzy móżdżek mnie lubi - oświadczyła Pris.
   - Nie nazywaj go w ten sposób, Pris - Irmgarda popatrzyła 
ze współczuciem na Isidore. - Pomyśl, jak mógłby nazywać  
ciebie. 
   Pris nie odpowiedziała. Jej twarz stała się 
nieprzenikniona.
   - Zacznę zakładać podsłuch - oznajmił Roy. - Irmgarda i 
ja zatrzymamy się w tym mieszkaniu. Pris pójdzie z panem, 
panie Isidore.
   Skierował się w stronę drzwi, poruszając się bardzo
zwinnie jak na tak potężnie zbudowanego mężczyznę. 
W mgnieniu oka otworzył z trzaskiem drzwi i 
zniknął w korytarzu. Isidore miał przez chwilę dziwne złudzenie 
- przez ułamek sekundy widział metalową konstrukcję  z 
cięgłami i obwodami, akumulatorami, serwomechanizmami i 
kołami zębatymi - a zaraz potem ponownie ujrzał znikającą za 
drzwiami niechlujną postać Roya Baty'ego. Isidore poczuł, 
jak wzbiera w nim śmiech - i stłumił go z trudem. Był 
oszołomiony.
   - Człowiek czynu - powiedziała z rezerwą Pris. - Szkoda 
tylko, że jest tak niezgrabny, gdy ma do czynienia z 
techniką.
   - Jeżeli ocalejemy - odparła surowym tonem Irmgarda, 
zupełnie jakby udzielała jej nagany - to tylko dzięki Royowi.
   - Ale czy warto - powiedziała Pris właściwie sama do 
siebie. Wzruszyła ramionami, a potem skinęła głową Isidore. 
- W porządku J.R. Idę z tobą i będziesz mógł mnie chronić.
   - W-w-was wszystkich - odparł natychmiast Isidore.
   - Chciałabym - oświadczyła poważnym, oficjalnym tonem 
Irmgarda Baty - aby pan wiedział, jak bardzo to doceniamy, 
panie Isidore. Jest pan pierwszym przyjacielem, którego
znaleźliśmy na Ziemi. To bardzo miłe z pana strony i może 
kiedyś zdołamy się panu zrewanżować. - Podeszła do niego i 
poklepała go po ramieniu
   - Czy macie jakąś przedkolonialną beletrystykę, którą 
mógłbym przeczytać? - zapytał ją.
   - Słucham? - Irmgarda ze zdziwieniem spojrzała na Pris.
   - Chodzi mu o stare czasopisma - odparła dziewczyna. 
Spakowała trochę swoich rzeczy i Isidore, czując wewnętrzne 
ciepło, którego źródłem mogło być jedynie osiągnięcie 
zamierzonego celu. Wziął z jej rąk węzełek. - Nie, J.R. Nie 
przywieźliśmy ich ze sobą. Tłumaczyłam ci już, dlaczego.  
   - P-p-pójdę jutro do biblioteki - oznajmił, wychodząc na
korytarz. - I p-p-przyniosę coś do czytania dla 
siebie i dla was, żebyście mieli czym się zająć. Od samego
czekania można przecież oszaleć.

   Zaprowadził Pris do swojego mieszkania. Było mroczne, 
puste, duszne i ledwo ciepłe. Kiedy zaniósł jej rzeczy do 
sypialni, natychmiast włączył ogrzewanie, światła i 
odbierający tylko jeden kanał telewizor.
   - Podoba mi się tutaj - oznajmiła Pris. Mówiła jednak 
wciąż tym samym, jakby nieobecnym tonem. Błąkała się po
pokojach z rękami w kieszeniach spódnicy. Miała kwaśną minę 
i można było odnieść wrażenie, że jej niezadowolenie 
przybrało wyraz niemal świętego oburzenia, tak wyraźnie 
kontrastującego z tym stwierdzeniem.
   - O co chodzi? - zapytał odkładając jej rzeczy na sofę.
   - O nic. - Zatrzymała się przy panoramicznym oknie, 
odsunęła zasłony i zapatrzyła się posępnie w przestrzeń. 
   - Jeżeli uważasz, że was szukają... - zaczął.
   - To sen - odparła Pris. - Spowodowany narkotykami, które 
podawał mi Roy. 
   - S-słucham?
   - Czy rzeczywiście sądzisz, że łowcy istnieją?
   - Pan Baty powiedział, że zabili waszych przyjaciół.
   - Roy Baty jest równie szalony jak ja - odparła Pris. - 
Nasza podróż naprawdę odbyła się między szpitalem 
psychiatrycznym na Wschodnim Wybrzeżu a tym miejscem. 
Wszyscy jesteśmy schizofrenikami o zdefektowanych 
strukturach emocjonalnych - nazywają to spłaszczeniem 
efektu. I mamy grupowe halucynacje.
   - Nie wierzyłem, że to prawda, co mówiliście - 
powiedział z ulgą.
   - Dlaczego? - Odwróciła się i wbiła w niego uważne 
spojrzenie. Patrzyła tak badawczo, że poczuł, jak się 
rumieni.
   - B-b-bo takie rzeczy się nie zdarzają. Rz-rz-rząd nikogo 
nigdy nie zabija, żadne przestępstwo nie jest karane 
śmiercią. A merceryzm...
   - Ale jeżeli nie jesteś człowiekiem - powiedziała Pris - 
wtedy wszystko wygląda inaczej.
   - To nieprawda. Nawet zwierzęta - węgorze, świstaki, węże 
i pająki są święte.
   Wciąż wpatrująca się w niego uważnie Pris zapytała: 
   - A więc to niemożliwe, prawda? Jak powiedziałeś, nawet 
zwierzęta są chronione przez prawo. Wszystkie formy życia. 
Wszystkie organiczne istoty, które wiją się, pełzają, kopią 
nory, latają, roją się, składają jaja... - przerwała, bo w 
tej właśnie chwili Roy Baty otworzył gwałtownie drzwi do 
mieszkania i wszedł do środka, ciągnąc za sobą szeleszczące 
przewody.
   - Owady - oświadczył bez zmieszania - są szczególnie 
czczone. - Zdjął obraz ze ściany w salonie, umocował do 
gwoździa maleńki, elektroniczny aparat i cofnął się trochę. 
Przyjrzał się swojemu dziełu, a potem znowu zawiesił obraz. 
- Teraz alarm. - Zebrał ciągnące się za nim przewody 
umocowane do skomplikowanego urządzenia. Wciąż uśmiechając 
się swoim niepokojącym uśmiechem, pokazał aparaturę Pris i 
Johnowi Isidore. - Alarm. Przewody umieszczone pod dywanem. 
Są anteną. Reaguje na obecność... - zawahał się - 
myślącej jednostki - zakończył w niejasny sposób. - 
Nie jest nikim z nas czworga.
   - A więc zadzwoni - powiedziała Pris. - I co wtedy?  
Łowca będzie miał broń. Czy mamy wszyscy rzucić się na niego 
i zagryźć go na śmierć?  
   - To urządzenie ma wbudowany modulator Penfielda - 
wyjaśnił Roy. - Kiedy alarm się włączy, zespół zacznie 
emitować fale wprowadzające intruza w panikę. Chyba że 
zadziała bardzo szybko, co jest możliwe. Wpadnie w
nastrój straszliwej paniki. Nastroiłem aparat na pełną moc. 
Żadna ludzka istota nie zdoła wytrzymać w sąsiedztwie tej 
aparatury dłużej niż kilka sekund. Na tym polega panika
- prowadzi do przypadkowych, absurdalnych działań, 
bezsensownej ucieczki, skurczy mięśniowych i nerwowych. A to 
da nam szansę, by go dopaść - zakończył. - Mamy taką możliwość. 
Wszystko zależy od tego, jak jest dobry.
   - Czy alarm nie zadziała również na nas? - spytał 
Isidore.
   - Słusznie - Pris zwróciła się do Roya Baty'ego. - 
Isidore zareaguje na niego.
   - No i co z tego - odparł Baty znowu zabierając się do 
zakładania instalacji. - W takim razie obaj wybiegną stąd w 
panice. Zyskamy na czasie. Nie zabiją Isidore, 
nie mają go na swojej liście. Dlatego jest dla nas przydatny 
jako osłona.
   - Nie mógłbyś lepiej tego urządzić, Roy? - zapytała ostro 
Pris.
   - Nie - odparł. - Nie mogę.
   - Jutro z-z-zdołam zorganizować jakąś broń - odezwał się 
Isidore.
   - Czy jesteś pewien, że obecność Isidore nie spowoduje 
włączenia alarmu? - powiedziała Pris. - W  końcu on jest...
Sam wiesz.
   - Wprowadziłem poprawkę na jego emanacje umysłowe - 
wyjaśnił Roy. - Ich suma nie jest w stanie włączyć niczego. 
Na to trzeba by jeszcze jednego człowieka. Osobę. - Ze 
zmarszczonymi brwiami zerknął na Isidore, w pełni 
uświadamiając sobie znaczenie wypowiedzianych słów. 
   - Jesteście androidami - stwierdził Isidore. Ale nie 
obchodziło go to, nie robiło mu najmniejszej różnicy. - 
Rozumiem, dlaczego chcą was zabić - powiedział. - Tak 
naprawdę, wcale nie żyjecie. - Wszystko teraz zaczęło być 
zrozumiałe. Łowca, zlikwidowanie ich przyjaciół, podróż na Ziemię, 
wszystkie środki bezpieczeństwa.
   - Kiedy użyłem słowa "człowiek" - Roy Baty powiedział do 
Pris - zastosowałem niewłaściwe określenie.
   - Słusznie, panie Baty - przytaknął Isidore. - Ale jakie 
to ma dla mnie znaczenie? Przecież jestem specjalem. Nie 
traktują mnie zbyt dobrze, na przykład nie mogę 
emigrować. - Zorientował się, że dusi się własnymi słowami. 
- Wy nie możecie przyjeżdżać tutaj, ja nie mogę... - 
Uspokoił się.
   Po chwili milczenia Roy Baty oznajmił lakonicznie. 
   - Mars by ci się nie spodobał. Nic nie tracisz.
   - Zastanawiałam się, ile czasu potrwa, zanim się 
zorientujesz - powiedziała do Isidore Pris. - Różnimy się, 
prawda?
   - Na tym zapewne potknął się Garland i Maks Polokov - 
rzekł Roy Baty. - Byli tak cholernie przekonani, że zdołają 
udawać ludzi. Luba również.
   - Jesteście intelektualni - powiedział Isidore. Znowu 
czuł podniecenie z faktu, że udało mu się ich przejrzeć.
Podniecenie i dumę. - Myślicie abstrakcyjnie i nie... - 
Gestykulował, słowa plątały mu się. Jak zwykle. - 
Chciałbym mieć to co wy, wtedy zdałbym testy, nie 
byłbym już kurzym móżdżkiemm. Myślę, że stoicie o wiele 
wyżej. Mógłbym się sporo od was nauczyć.
   Po chwli milczenia Roy Baty powiedział: 
   - Skończę montować alarm. - Znowu zabrał się do pracy.
   - Jeszcze się nie zorientował - oznajmiła ostrym, mocnym 
głosem Pris - w jaki sposób wydostaliśmy się z Marsa. Co tam 
zrobiliśmy.
   - Nic nie mogliśmy na to poradzić - mruknął Roy Baty.
   W otwartych drzwiach do korytarza stała Irmgarda Baty. 
Zauważyli ją dopiero, kiedy się odezwała: 
   - Nie sądzę, żebyśmy musieli się martwić panem Isidore - 
powiedziała z przejęciem. Podeszła do niego szybkim krokiem 
i popatrzyła mu w oczy. - Nie traktują go przecież zbyt 
dobrze, jak sam powiedział. A to, co zrobiliśmy na Marsie, 
wcale go nie interesuje. Zna nas i lubi, a taka emocjonalna 
akceptacja jest dla niego wszystkim. Trudno nam pojąć, ale 
to prawda. - Następnie zwróciła się do Isidore, znowu stała 
tuż obok niego i zadzierała w górę głowę, by na niego 
spojrzeć. - Jeżeli nas wydasz, dostaniesz dużo pieniędzy, 
czy zdajesz sobie z tego sprawę? - Odwróciła się i 
powiedziała do swojego męża. - Widzisz, wie o tym, ale mimo 
wszystko nic nie powie.  
   - Jesteś wielkim człowiekiem, Isidore - oznajmiła Pris. - 
Jesteś chlubą swojego gatunku.
   - Gdyby był androidem - oświadczył zdecydowanie Roy - 
wydałby nas mniej więcej jutro o dziesiątej rano. Wyjechałby 
do pracy i byłoby po wszystkim. Jestem pełen podziwu. - 
Trudno było rozszyfrować ton jego głosu, przynajmniej 
Isidore nie potrafił. - A my wyobrażaliśmy sobie
nieprzyjazny świat, planetę pełną wrogich 
twarzy, gdzie wszyscy będą nastawieni przeciwko nam. - 
Roześmiał sią ostro.
   - Wcale się tym nie martwię - powiedziała Irmgarda.
   - Powinnaś być nieprzytomna z przerażenia - stwierdził 
Roy.
   - Głosujmy - zaproponowała Pris. - Tak jak robiliśmy na 
statku, kiedy powstawała różnica zdań.
   - Dobrze - oznajmiła Irmgarda. - Już nic nie powiem. Ale 
uważam, że jeżeli odtrącimy tę propozycję, nie znajdziemy 
innej ludzkiej istoty, która nas przygarnie i udzieli 
pomocy. Pan Isidore jest... - nie mogła znaleźć słowa.
   - Specjalny - podpowiedziała jej Pris.




                         Rozdział XV
   Głosowanie przeprowadzono z powagą, uroczyście.
   - Pozostajemy tutaj - oświadczyła stanowczo Irmgarda. - W 
tym domu, w tym mieszkaniu.
   - Ja natomiast głosuję za tym - powiedział Roy Baty - 
żebyśmy zabili pana Isidore i ukryli się gdzie indziej. 
   On, jego żona - i John Isidore - obrócili się z napięciem 
w stronę Pris.
   Pris oznajmiła cicho: 
   - Głosuję, żebyśmy pozostali tutaj. A potem dodała 
głośniej: - Uważam, że przydatność J.R. dla nas jest większa 
niż stwarzane przez niego zagrożenie, ponieważ wie. Żyjąc 
wśród ludzi najwidoczniej nie możemy uniknąć rozpoznania. To 
właśnie spowodowało śmierć Polokova, Garlanda, Luby i 
Andersa. Właśnie to ich zabiło.  
   - A może postąpili dokładnie tak samo, jak my teraz - 
powiedział Roy Baty. - Zaufali jednej jedynej istocie 
ludzkiej, o której sądzili, że jest inna. Jak powiedziałyście, 
specjalna.
   - Nie wiemy - przyznała Irmgarda. - To tylko założenie. 
Sądzę, że oni... - Zrobiła ręką gest. - Chodzili po ulicach. 
Śpiewali na scenie jak Luba. Wierzymy... właśnie to, w co 
wierzymy, jest źródłem naszych niepowodzeń, Roy. Ta nasza 
cholerna, wyższa inteligencja! - Spojrzała gniewnie na męża. 
Jej drobne, strome piersi poruszały się gwałtownie w rytm 
oddechu. - Jesteśmy tacy sprytni... Roy, właśnie tak 
postępujesz. Niech cię licho, właśnie tak postępujesz!
   - Mam wrażenie, że Irm ma rację - powiedziała Pris.
   - A więc uzależniamy nasze życie od niepełnowartościowego, 
nieszczęsnego...  - zaczął Roy, ale urwał nagle. - Jestem 
zmęczony - oświadczył po prostu. - To była długa podróż, 
Isidore. Ale nasz pobyt tutaj jest krótki. Niestety.
   - Mam nadzieję - rzekł radośnie Isidore - że pomogę 
uprzyjemnić wasz pobyt tu, na Ziemi. - Był o tym przekonany. 
Miał wrażenie, że jest to najważniejszy moment 
całego życia. Czuł nową stanowczość, którą okazał dziś 
podczas rozmowy przez wideofon.
                              *
   Natychmiast po zakończeniu pracy Rick Deckard poleciał 
na drugi kraniec miasta do sklepów ze zwierzętami - do kilku 
kwartałów zajętych przez wielkie sklepy zoologiczne, pełnych 
wielkich okien wystawowych i kuszących reklam. Wciąż nie 
opuszczało go to samo nowe, straszliwe przygnębienie, które 
tak bardzo odczuł wcześniej tego dnia rano. Jego 
zainteresowanie zwierzętami i ludźmi, którzy nimi 
handlowali, zdawało się być jedynym jasnymi punktem w 
spowijającym go całunie depresji, szczeliną, przez którą 
będzie w stanie wydostać się z sytuacji, w jakiej się 
znalazł. W przeszłości widok zwierząt, świadomość 
odbywających się transakcji opiewających na wysokie sumy 
niezwykle mu pomagały. Może stanie się tak również i 
dzisiaj.  
   - Słucham pana - schludnie ubrany nowy ekspedient zagadnął 
Deckarda, który stał wpatrzony w gabloty z pełnym pokory 
pożądaniem. - Czy coś pana zainteresowało?
   - Niejedno - odparł Rick. - Problemem jest cena.
   - Proszę powiedzieć, jakiego rodzaju zakup chciałby pan 
przeprowadzić - oznajmił sprzedawca. - Co zamierza pan u nas 
zdobyć i w jaki sposób ma pan zamiar za to zapłacić.  
Przedstawimy wszystko naszemu kierownikowi działu sprzedaży 
i uzyskamy jego akceptację.  
   - Mam trzy tysiące gotówką. - Pod koniec dnia wydział 
wypłacił mu nagrody. - Ile kosztowałaby - zapytał - 
ta rodzina królików?
   - Proszę pana, jeżeli może pan zapłacić od ręki trzy 
tysiące, mogę panu zaproponować coś o wiele lepszego od 
pary królików. Co by pan powiedział o kozie?
   - Nie zastanawiałem się specjalnie nad kozą - stwierdził 
Rick.
   - Czy wchodzi pan na zupełnie nowy pułap cen, jeżeli 
wolno zapytać?
   - No cóż, zazwyczaj nie noszę przy sobie trzech tysięcy - 
przyznał Rick.
   - Tak właśnie pomyślałem, proszę pana, kiedy wspomniał 
pan o królikach. Cały problem z królikami polega jednak na 
tym, że wszyscy je mają. Ja natomiast chciałbym, aby 
awansował pan do wyższej klasy, klasy posiadaczy kóz, do 
której - jestem tego pewien - powinien pan należeć. Szczerze 
mówiąc, sprawia pan na mnie wrażenie posiadacza kozy.  
   - Dlaczego uważa pan, że kozy są lepsze?
   - Bardzo poważną zaletą kozy jest to - stwierdził 
sprzedawca - że można ją nauczyć bóść każdego, kto próbuje 
ją ukraść.
   - To nic nie da, jeżeli strzelą do niej nabojem usypiającym 
i zejdą po drabince sznurowej z hovera - stwierdził Rick.
   Niezmieszany sprzedawca ciągnął dalej: 
   - Koza jest lojalna. I posiada wolną, szczerą duszę, 
której żadna klatka nie jest w stanie powstrzymać. I istnieje 
jeszcze jedna dodatkowa cecha kozy, z której może nie zdaje 
pan sobie sprawy. Bardzo często zdarza się, że inwestuje pan 
w zwierzę, zabiera je do domu i w pewnym mommencie okazuje 
się, że zjadło coś radioaktywnego i zmarło. Na kozę nie działa 
zanieczyszczony pseudopokarm. Może żywić się eklektycznie, 
nawet czymś, co mogłoby zabić krowę, konia, a szczególnie 
kota. Jesteśmy zdania, że koza jako długoterminowa inwestycja, 
szczególnie samica, jest w stanie przynosić korzyści 
poważnemu miłośnikowi zwierząt.
   - Czy ta koza jest samicą? - Wreszcie zauważył wielką, 
czarną kozę stojącą w samym środku klatki. Poszedł w jej 
stronę, a ekspedient mu towarzyszył. Rickowi koza wydała 
się przepiękna.
   - Tak, to samica. Czarna koza nubijska, jak pan widzi, 
bardzo duża. Ma wspaniałe notowania na tegorocznym rynku. A 
oferujemy ją po wyjątkowo atrakcyjnej, niskiej cenie.
   Rick wydobył swojego zmiętego Sidneya i odszukał pozycję 
"kozy, czarne nubijskie".
   - Czy będzie to transakcja gotówkowa? - spytał 
ekspedient. - Czy też daje pan w rozrachunku używane 
zwierzę?
   - Całkowicie gotówkowa.
   Sprzedawca na kawałku papieru nagryzmolił cenę i szybko,
niemal ukradkiem pokazał ją Rickowi. 
   - Za dużo - odparł Rick. Wziął kartkę i napisał o wiele 
mniejszą.
   - Nie możemy sprzedać kozy za tyle - zaprotestował 
ekspedient. Napisał kolejną liczbę. - Ma niecały rok, a 
statystyczna długość jej życia jest bardzo duża. - Pokazał 
cenę Rickowi.
   - Zgoda - stwierdził Rick.
   Podpisał kontrakt kupna, zapłacił pierwszą ratę w 
wysokości trzech tysięcy dolarów - wszystkie pieniądze z 
nagród - i wkrótce potem zorientował się z lekkim 
oszołomieniem, że stoi przy swoim hoverze, podczas gdy 
pracownicy sklepu zoologicznego ładują do jego maszyny klatkę 
z kozą. Mam już zwierzę, pomyślał. Żywe zwierzę, a nie 
elektryczne. Po raz drugi w życiu.
   Wydatek i wynikające z kontraktu zadłużenie wstrząsnęły 
nim, czuł, że cały dygocze. Ale musiałem to zrobić, powiedział 
sam do siebie. Po tym, co przeżyłem w związku z Philem 
Reschem, muszę odzyskać wiarę w siebie i swoje umiejętności. 
   Nieposłusznymi dłońmi skierował hovera w niebo i 
poleciał w stronę mieszkania i Iran. Będzie zła, pomyślał. 
Będzie ją niepokoić odpowiedzialność. A ponieważ 
jest przez cały dzień w domu, większość prac przy doglądaniu 
kozy spadnie na nią. Znowu poczuł przygnębienie.
   Kiedy wylądował na dachu domu, siedział przez jakiś czas, 
obmyślając najbardziej prawdopodobne wyjaśnienie. Wymaga 
tego moja praca, pomyślał, sięgając po ostateczne argumenty. 
Sprawa prestiżu. Nie możemy dalej obywać się elektryczną owcą, 
to źle wpływa na moje morale. Może będę w stanie jej to 
wytłumaczyć, pocieszał się.
   Wyszedł z maszyny, wyciągnął klatkę z kozą z tylnego 
siedzenia i z wysiłkiem zdołał ustawić ją na dachu. Koza, 
która w czasie przenosin ślizgała się po podłodze klatki, 
patrzyła na niego uważnie, ale nie wydała żadnego dźwięku.
   Zszedł na swoje piętro i skierował się korytarzem pod 
drzwi mieszkania.
   - Cześć - przywitała go Iran, przygotowująca w kuchni 
obiad. - Dlaczego tak późno?
   - Chodź ze mną na dach - powiedział. - Chcę ci coś 
pokazać.
   - Kupiłeś zwierzę. - Zdjęła fartuch, odruchowo 
przygładziła włosy i wyszła za nim z mieszkania. Ruszyli 
korytarzem dużymi, niecierpliwymi krokami. - Nie powinieneś 
go kupować beze mnie - powiedziała Iran, dysząc ciężko. - 
Mam prawo uczestniczyć w podjęciu takiej decyzji, 
najważniejszego nabytku, jaki kiedykolwiek...
   - Chciałem ci zrobić niespodziankę - wyjaśnił.
   - Zdobyłeś dziś jakieś nagrody - oznajmiła Iran 
oskarżycielskim tonem.
   - Tak - odparł Rick. - Usunąłem trzy andki. - Weszli do 
windy i wspólnie wznieśli się bliżej Boga. - Musiałem to 
kupić - rzekł. - Stało się dziś coś niedobrego, coś 
związanego z usunięciem androidów. Pewnie nie mógłbym dalej 
pracować, gdybym nie kupił zwierzęcia. - Winda dotarła na
dach. Poprowadził żonę w mrok wieczoru, w kierunku klatki. 
Włączył światła, zainstalowane na dachu dla wygody 
mieszkańców budynku i bez słowa wskazał jej kozę. Czekał na 
jej reakcję.
   - O mój Boże - szepnęła Iran. Podeszła do klatki 
i spojrzała do środka, a potem obeszła ją dokoła, oglądając 
kozę ze wszystkich stron. - Jest prawdziwa - spytała. - Nie 
sztuczna?
   - Całkowicie - oświadczył. - Chyba że mnie oszukali. - 
Ale to zdarzało się rzadko. Grzywna za oszustwo byłaby 
ogromna, wynosiłaby dwuipółkrotną rynkową wartość 
prawdziwego zwierzęcia. - Nie, nie oszukali mnie.
   - To koza - powiedziała Iran. - Czarna, nubijska koza.
   - Samica - oświadczył Rick. - Może później znajdziemy dla 
niej samca. I będziemy mogli ją doić. A z mleka robić ser.
   - Czy możemy ją wypuścić? Umieścić ją tam, gdzie jest 
owca?
   - Powinna być spętana - wyjaśnił. - Przynajmniej przez 
kilka dni.
   - "Moje życie to radość i rozkosz" - powiedziała cicho, 
dziwnym tonem Iran. - Bardzo stara pieśń Józefa Straussa. 
Pamiętasz? Kiedy spotkaliśmy się po raz pierwszy. - Delikatnie 
położyła mu dłoń na ramieniu, pochyliła w jego stronę i 
pocałowała go. - Wiele miłości. I bardzo wiele rozkoszy.
   - Dziękuję - odparł, przytulając ją do siebie.
   - Pobiegnijmy na dół i złóżmy podziękowanie Mercerowi. A potem 
wrócimy tu znowu i od razu nadamy jej imię. Musi mieć imię. 
Może znajdziesz też sznur, żeby ją spętać. - Ruszyła do 
drzwi.
   Ich sąsiad, Bill Barbour, który oporządzał swoją klacz 
Judy, zawołał do nich: 
   - Hej, Deckardowie, macie bardzo piękną kozę. Gratuluję. 
Dobry wieczór, pani Deckard. Może będziecie mieli młode. 
Wymieniłbym swojego źrebaka za parę młodych.  
   - Dziękuję - odparł Rick, ruszając za Iran w stronę 
windy.  - Czy to uleczy twoją depresję? - zapytał. - Bo moją 
uleczyło.
   - Z całą pewnością - stwierdziła Iran. - Teraz możemy 
wszystkim powiedzieć, że owca jest sztuczna.
   - Nie ma takiej potrzeby - odparł ostrożnie.
   - Ale powinniśmy - nalegała Iran. - Rozumiesz, nie mamy 
już nic do ukrycia. Spełniło się to, czego zawsze 
pragnęliśmy. To sen! - Jeszcze raz stanęła na palcach i 
szybko pocałowała go. Jej nierówny, szybki oddech 
połaskotał go w szyję. A potem wyciągnęła rękę, aby nacisnąć 
guzik windy.
   Coś go ostrzegło. Coś zmusiło go, aby powiedział: 
   - Nie idźmy jeszcze do mieszkania. Zostańmy tu razem z 
kozą. Posiedźmy, popatrzmy na nią i może dajmy jej coś do 
zjedzenia. Otrzymałem od nich na początek cały worek owsa. I 
przeczytamy podręcznik obsługi kozy. Również dostałem go bez 
żadnych dodatkowych opłat. Możemy ją nazwać Eufemia. - 
Jednak winda już się pojawiła i Iran weszła do środka. - 
Iran, poczekaj - zawołał.  
   - Byłoby niemoralne, gdybyśmy się nie zespolili z 
Mercerem, aby okazać mu naszą wdzięczność - oświadczyła. -
Trzymałam dziś uchwyty skrzynki i dzięki temu trochę 
przezwyciężyłam moją depresję - tylko trochę, nie tak jak 
teraz. Ale jednak zostałam trafiona kamieniem. O tutaj. - 
Uniosła rękę, pokazując mu przegub, na którym dostrzegł 
niewielki, ciemny siniak. - I pamiętam, że myślałam, o ile 
jesteśmy lepsi, o ile bardziej otwarci, kiedy przebywamy z
Mercerem. Mimo bólu. Cierpimy cieleśnie, ale duchowo -
jesteśmy razem. Czułam wszystkich innych, na całym świecie, 
wszystkich, którzy zespalali się w tym samym czasie. - 
Przytrzymała drzwi, aby się nie zamknęły. - Wejdź, Rick. To 
będzie tylko chwila. Rzadko kiedy doznajesz zespolenia. Chcę, 
abyś przekazał swój obecny nastrój wszystkim innym, jesteś 
im to winien. Byłoby niemoralne zatrzymać to uczucie 
tylko dla siebie.
   Oczywiście, miała rację. Wszedł do windy i ponownie 
zjechał na dół.
    W ich saloniku stała skrzynka empatyczna. Iran szybko 
włączyła ją. Na jej twarzy coraz wyraźniej ukazywał się 
smutek, rozświetlając ją jak wschodzący księżyc 
w nowiu. 
   - Chcę, aby wszyscy wiedzieli - powiedziała. - 
Kiedyś zdarzyło mi się coś podobnego, zespoliłam się i 
odebrałam kogoś, kto właśnie nabył zwierzę. A potem, pewnego 
dnia... - Jej twarz stała się mroczna, uczucie przyjemności 
zniknęło. - Pewnego dnia odebrałam kogoś, czyje zwierzą 
zmarło. Ale wszyscy inni dzieliliśmy z nim nasze różne 
radości - ja nie miałam żadnej, jak się domyślasz - i to 
pomogło mu się pocieszyć. Może nawet osiągniemy 
potencjalnego samobójcę. To, co mamy, co czujemy, może...
   - Otrzymają naszą radość - rzekł Rick - ale my ją 
stracimy. Wymienimy to, co czujemy, na to, co czują oni. 
Utracimy naszą radość.
   Na ekranie skrzynki empatycznej widniały już migoczące, 
bezkształtne kolory. Iran nabrała powietrza w płuca i ujęła 
mocno dwa uchwyty. 
   - Tak naprawdę - powiedziała - wcale nie tracimy tego, co 
czujemy, w każdym razie kiedy staramy się zachować to w 
pamięci. Nigdy nie przyzwyczaiłeś się do zespolenia, prawda, 
Rick?
   - Chyba nie - odpowiedział. Teraz jednak zaczął po raz 
pierwszy odczuwać, jak wielkim darem dla ludzi takich jak 
Iran jest merceryzm. Być może jego przeżycia związane z 
łowcą Philem Reschem zmieniły w nim jakieś maleńkie 
połączenie nerwowe, zamknęło jedno i otworzyło drugie. A to 
mogło zapoczątkować reakcję łańcuchową. - Iran - powiedział 
gwałtownie i odciągnął ją od skrzynki empatycznej. - 
Posłuchaj. Chciałbym z tobą porozmawiać o tym, co mi się 
dzisiaj zdarzyło. - Podprowadził ją do sofy i posadził na 
niej przed sobą. - Spotkałem innego łowcę - powiedział. - 
Nigdy dotąd go nie widziałem. To drapieżnik, który chyba lubi 
je niszczyć. Po tym, jak przebywałem w jego towarzystwie, 
pierwszy raz zacząłem spoglądać na nie inaczej. Chcę przez 
to powiedzieć, że na swój sposób postrzegałem je tak samo 
jak on.        
   Ciągnął dalej:
   - Przeprowadziłem na sobie test i zweryfikowałem go. 
Zacząłem nawiązywać empatyczną więź z androidami i sama 
zdajesz sobie sprawę, co to oznacza. Powiedziałaś dziś rano: 
"Te biedne andki". A więc wiesz, o czym mówię. Dlatego 
właśnie kupiłem kozę. Nigdy dotąd nie czułem się w taki 
sposób. Może to depresja, taka sama jak twoja. Teraz 
rozumiem, jak cierpisz. Zawsze sądziłem, że 
lubisz swoją depresję i że możesz w każdej chwili się od niej 
uwolnić - albo samodzielnie, albo jeżeli to niemożliwe, z
pomocą modyfikatora nastroju. Kiedy jednak wpadasz w 
przygnębienie, przestaje ci na tym zależeć. Ogarnia cię 
apatia, ponieważ utraciłaś skalę wartości. Nie ma znaczenia, 
czy poczujesz się lepiej, gdyż utraciło to jakąkolwiek 
wartość...
   - A co z twoją pracą? - Ton jej głosu ugodził go 
boleśnie. Zamrugał oczyma. - Co z pracą? - powtórzyła Iran. 
- Jakie są miesięczne raty za kozę? - Wyciągnęła rękę.  
Odruchowo wyjął z kieszeni kontrakt i podał go jej. - Aż 
tyle - powiedziała słabym głosem. - Procenty. Mój Boże - 
same procenty. I zrobiłeś to dlatego, bo wpadłeś w depresję.  
Wcale nie chciałeś sprawić mi niespodzianki, jak najpierw 
powiedziałeś. - Oddała mu dokument. - No cóż, to nie ma 
znaczenia. Mimo wszystko cieszę się, że mamy kozę. Uwielbiam 
ją. Ale takie obciążenie finansowe. - Jej twarz jakby 
poszarzała.  
   - Mogę przejść do innej grupy - powiedział Rick. - 
Wydział zajmuje się dziesięcioma czy jedenastoma rodzajami 
przestępstw. Na przykład kradzieże zwierząt. Mogę się tam 
przenieść.
   - Ale pieniądze z nagród. Potrzebujemy ich albo odbiorą 
nam kozę!
   - Mogę przedłużyć okres płatności z trzydziestu sześciu 
do czterdziestu ośmiu miesięcy. - Wyjął długopis i zaczął 
pisać szybko na odwrocie umowy. - W ten sposób 
miesięczne raty będą niższe o pięćdziesiąt dwa pięćdziesiąt.
   Zadwonił wideofon.
   - Gdybyśmy nie wrócili do mieszkania - rzekł Rick - 
gdybyśmy pozostali na dachu, przy kozie, nie usłyszelibyśmy
tego dzwonka. 
   Iran zapytała, idąc w stronę aparatu: 
   - Czego się boisz? 
Przecież jeszcze nie odbierają nam kozy. - Zaczęła podnosić 
słuchawkę.
   - To z wydziału - stwierdził. - Powiedz im, że mnie nie 
ma. - Skierował się w stronę sypialni.
   - Halo  - powiedziała Iran do słuchawki.
   Trzy andki, pomyślał Rick, które powinienem był wytropić 
jeszcze dzisiaj zamiast wracać do domu. Na ekranie pojawiła 
się twarz Harry'ego Bryanta, było więc już za późno, żeby 
się ukryć. Na sztywnych nagle nogach wrócił do aparatu.
   - Tak, jest tutaj - mówiła Iran. - Kupiliśmy kozę. Proszę 
do nas wpaść, panie Bryant i zobaczyć ją. - Przez chwilę 
słuchała w milczeniu, a potem oddała słuchawkę Rickowi. - 
Chcę ci coś powiedzieć - powiedziała. Wróciła do skrzynki 
empatycznej, usiadła i znowu zacisnęła w dłoniach dwa 
uchwyty. Zespoliła się niemal natychmiast. Rick stał ze 
słuchawką, uświadamiając sobie jej duchową nieobecność. 
Uświadamiając sobie własną samotność.  
   - Halo - odezwał się do słuchawki.
   - Złapaliśmy trop dwóch pozostałych androidów - oznajmił 
Harry Bryant. Dzwonił ze swojego gabinetu. Rick widział 
znajome biurko, stosy dokumentów, jakichś papierów i chłamu. 
- Najwidoczniej zostały ostrzeżone, wyprowadziły się z 
miejsca, którego adres dostałeś od Davy'ego i teraz znajdują 
się... Poczekaj. - Bryant zaczął szperać na swoim biurku, 
wreszcie znalazł potrzebny dokument.  
   Rick odruchowo sięgnął po pióro. Położył umowę zakupu 
kozy na kolanie i przygotował się do zapisywania.
   - Budynek Conapt 3967-C - powiedział inspektor Bryant. - 
Jedź tam najszybciej, jak zdołasz. Zakładamy, że wiedzą już o 
tych, które usunąłeś. O Garlandzie, Lubie i Polokovie. 
Dlatego właśnie podjęli tę bezprawną ucieczkę.
   - Bezprawną - powtórzył Rick. Aby ocalić życie.
   - Iran powiedziała, że kupiłeś kozę - rzekł Bryant. - 
Właśnie dzisiaj? Po pracy?
   - Wracając do domu.
   - Przyjadę obejrzeć kozę, kiedy usuniesz pozostałe 
androidy. A przy okazji. Rozmawiałem dzisiaj z Dave'em. 
Powiedziałem im o kłopotach jakie ci sprawiły. Przekazał 
gratulacje i powiedział, żebyś był ostrożniejszy.
Twierdzi, że Nexusy-6 są o wiele sprytniejsze niż początkowo 
uważał. Prawdę mówiąc, nie może uwierzyć, że zdołałeś usunąć 
trzy jednego dnia.
   - Trzy zupełnie wystarczą - powiedział Rick. - Nie mogę 
zrobić dziś już nic więcej. Muszę odpocząć.
   - Do jutra uciekną - oświadczył inspektor Bryant. - 
Znajdą się poza naszą jurysdykcją.
   - Nie tak szybko. Wciąż tutaj będą.
   - Musisz tam pójść jeszcze dzisiaj w nocy - stwierdził 
Bryant. - Zanim się umocnią. Nie spodziewają się tak 
szybkich działań.
   - Mylisz się - rzekł Rick. - Będą na mnie czekały. 
   - Boisz się? Bo Polokov...
   - Nie boję się - odparł Rick.
   - No to o co chodzi?
   - Dobra - powiedział Rick. - Pojadę tam. - Zaczął 
odkładać słuchawkę.
   - Daj mi znać, kiedy tylko coś załatwisz. Będę u siebie w 
gabinecie.
   - Jeżeli je dopadnę, kupię sobie owcę.
   - Przecież ją masz. Miałeś ją od chwili, kiedy cię 
poznałem.
   - Jest elektryczna - wyjaśnił Rick. Odłożył słuchawkę. 
Tym razem będzie to prawdziwa owca, powiedział do siebie. 
Muszę ją mieć. Jako zadośćuczynienie.
   Przy czarnej skrzynce empatycznej siedziała skulona Iran. 
Twarz miała uduchowioną. Stał przez chwilę przy niej, 
trzymając dłoń na jej piersi. Czuł, jak unosiła się i opadała, 
czuł pulsujące w niej życie. Żona zupełnie nie zdawała sobie
sprawy z jego obecności. Jak zawsze jej więź z Mercerem stała 
się całkowita.
   Na ekranie niewyraźna, ubrana w opończę, wiekowa postać 
Mercera wędrowała z wysiłkiem pod górę i nagle przeleciał 
koło niej kamień. Rick przypatrywał się i pomyślał nagle: - 
Mój Boże. Sytuacja, w której się znalazłem, jest w jakimś 
sensie gorsza niż jego. Mercer nie musi robić niczego, co 
byłoby mu obce. Cierpi, ale przynajmniej nie musi dokonywać 
gwałtu na swojej osobowości.
   Pochylił się i delikatnie zdjął palce żony z uchwytów. I 
sam zajął jej miejsce. Po raz pierwszy od wielu tygodni. Był 
to jakiś impuls, nie planował tego, wszystko zdarzyło się 
tak nagle.
   Zobaczył przed sobą pejzaż ze skąpą roślinnością, pustkę. 
W powietrzu unosił się ostry zapach. Był na pustyni, na 
której dawno już nie padał deszcz.                         
   Przed nim stał człowiek, w którego zmęczonych, pełnych 
bólu oczach widniało współczucie.
   - Mercer - powiedział Rick.
   - Jestem twoim przyjacielem - oznajmił starzec. - Ale 
musisz dalej działać tak, jakbym wcale nie istniał. Czy to 
rozumiesz?  - Rozłożył puste dłonie.
   - Nie - odparł Rick. - Nie rozumiem tego. Potrzebuję 
pomocy.
   - W jaki sposób mógłbym cię ocalić - rzekł starzec - 
skoro nie byłem w stanie ocalić sam siebie? - Uśmiechnął 
się. - Nie rozumiesz? Nie ma zbawienia.
   - W takim razie po co to wszystko? - zapytał Rick. - Po 
co przyszedłeś?
   - Aby ci pokazać - odparł Wilbur Mercer - że nie jesteś 
sam. Jestem z tobą i zawsze będę. Idź i czyń swą powinność,
nawet jeżeli uważasz, że jest niesłuszna.
   - Dlaczego? - powiedział Rick. - Dlaczego mam to robić? 
Porzucę pracę i wyemigruję.
   - Będą od ciebie żądać czynienia zła - wyjaśnił starzec 
- bez względu na to, gdzie się znajdziesz. Gwałt nad 
własną osobowością jest podstawowym warunkiem życia. W 
jakimś momencie każda żyjąca istota musi to zrobić. To 
ostateczny mrok, klęska stworzenia. Oto działanie klątwy, 
która żywi się wszystkimi formami życia. W każdym miejscu
wszechświata.
   - Czy nic więcej nie masz mi do powiedzenia? - zapytał 
Rick.
   W jego stronę poleciał kamień. Pochylił się i kamień 
uderzył go w ucho. Natychmiast puścił uchwyty i znowu 
znalazł się we własnym saloniku obok żony i skrzynki 
empatycznej. Głowa straszliwie bolała go po ciosie. Podniósł 
rękę do ucha i poczuł spływającą po twarzy wielkimi kroplami 
krew.
   Iran chusteczką ocierała mu ucho. 
   - Chyba cieszę się, że mnie odsunąłeś. Naprawdę, nie mogę 
wytrzymać, kiedy we mnie trafiają. Dziękuję, że przyjąłeś 
kamień zamiast mnie.
   - Idę - oświadczył Rick.
   - Zadanie?
   - Trzy zadania. - Wyjął z jej dłoni chusteczkę i 
skierował się w stronę drzwi. Czuł zawroty głowy i mdłości.
   - Powodzenia - rzekła Iran.
   - Trzymanie uchwytów nic mi nie dało - powiedział Rick. - 
Mercer mówił do mnie, ale to nie pomogło. Wie nie więcej 
ode mnie. Jest po prostu starym człowiekiem, który wspina 
się na wzgórze, aby spotkać śmierć.
   - Czy to nie objawienie?
   - Doznałem już dziś objawienia - oświadczył Rick, otwierając 
drzwi. - Zobaczymy się później. - Wyszedł do korytarza i 
zamknął drzwi za sobą. Conapt 3967-C, pomyślał, spoglądając 
na odwrotną stronę kontraktu. To na przedmieściach, 
opuszczone domy. Dobra kryjówka. Zdradzają ją jedynie światła w 
nocy. Tym właśnie będę się kierował. Światłami.  
Fototropizmem, jak ćma trupia główka. A potem już tego nie 
będzie. Zajmę się czymś innym, będę zarabiał na życie w inny 
sposób. Są przynajmniej trzy sposoby. Mercer ma rację, 
muszę przez to przejść. Ale, pomyślał, nie sądzę, że mi się 
uda. Dwa andki jednocześnie to nie jest już problem moralny, 
ale techniczny.  
   Zapewne nie zdołam ich usunąć, uświadomił sobie. Nawet 
jeżeli będę próbował. Jestem zbyt zmęczony i zbyt wiele 
zdarzyło się dzisiaj. Może Mercer o tym wiedział, pomyślał 
Rick. Może przewidział wszystko, co się zdarzy.
   Ale ja wiem, gdzie zdołam uzyskać pomoc. Proponowano mi 
ją, tylko zrezygnowałem.
   Dotarł na dach i po chwili siedział już w ciemności, w 
swoim hoverze i wybierał numer.
   - Spółka Rosena - odezwała się dziewczyna z informacji.
   - Rachel Rosen - powiedział. 
   - Słucham pana?
   - Proszę połączyć mnie z Rachel Rosen.
   - Czy panna Rosen spodziewa się...
   - Na pewno - przerwał jej. Czekał.
   Dziesięć minut później drobna, smagła twarz Rachel Rosen 
pojawiła się na ekranie. 
   - Witam, panie Deckard.
   - Jesteś zajęta, czy możemy porozmawiać? - zapytał. - 
Tak, jak proponowałaś wcześniej. - Zupełnie nie miał 
wrażenia, że wydarzyło się to rzeczywiście tego samego dnia. 
Pokolenia urodziły się i odeszły od chwili, kiedy po raz 
ostatni z nią rozmawiał. I cały ciężar, całe zmęczenie z tym 
związane skupiło się w jego ciele, czuł jego ciężar. Być 
może, pomyślał, przez to uderzenie kamieniem. Otarł 
chusteczką ciągle krwawiące ucho.  
   - Masz zranione ucho - powiedziała Rachel. - To fatalnie.
   - Czy rzeczywiście wiedziałeś , że do ciebie nie zadzwonię? - 
zapytał Rick. - Tak mówiłaś?
   - Mówiłam - odparła Rachel - że beze mnie jeden z 
Nexusów-6 dopadnie cię, zanim ty usuniesz jego.
   - Myliłaś się.
   - Ale dzwonisz. Mimo wszystko. Czy chcesz, żebym 
przyleciała do San Francisco?
   - Dziś w nocy - rzekł.
   - O, ale jest za późno. Przylecę jutro. To godzina 
drogi.
   - Polecono mi załatwić je dziś w nocy. - Przerwał na 
chwilę, a potem rzekł: - Z ośmiu pozostały już tylko trzy.
   - Po twoim tonie poznaję, że przeszedłeś ciężkie chwile.
   - Jeżeli nie przylecisz dziś w nocy - powiedział - pójdę 
po nie sam i nie będę w stanie ich usunąć. Właśnie kupiłem 
kozę - dodał. - Za nagrody, które dostałem za trzy 
zlikwidowane andki.
   - Ależ wy, ludzie, jesteście - roześmiała się Rachel. - 
Kozy strasznie cuchną.
   - Tylko kozły. Czytałem o tym w instrukcji, która była w 
załączeniu.
   - Naprawdę jesteś zmęczony - stwierdziła Rachel. - 
Wyglądasz na oszołomionego. Czy na pewno wiesz, co 
robisz, próbując zlikwidować trzy dodatkowe Nexusy-6 tego 
samego dnia? Nikt dotąd nie usunął sześciu androidów w tak 
krótkim czasie. 
   - Franklin Powers - odparł Rick. - Mniej więcej rok temu, 
w Chicago. Usunął siedem.
   - To była przestarzała odmiana McMillan Y-4 - powiedziała 
Rachel. - Te są zupełnie inne. - Zamyśliła się. - Rick, nie 
mogę tego zrobić. Nawet nie jadłam jeszcze obiadu.
   - Potrzebuję cię - powiedział. W przeciwnym razie umrę, 
pomyślał. Wiem to. Mercer to wie. Sądzę, że ty również.
I prosząc cię, tracę tylko czas, doszedł do wniosku. 
Androida nie można prosić, nie ma się do czego odwoływać.
   - Przykro mi, Rick - odparła Rachel. - Ale nie mogę 
przyjechać dziś w nocy. Musisz poczekać do jutra.
   - Zemsta androida - powiedział Rick.
   - Dlaczego?
   - Ponieważ zdemaskowałem cię skalą Voigta-Kampffa.
   - Rzeczywiście tak myślisz? - zapytała szeroko otwierając 
oczy ze zdziwienia. - Naprawdę?
   - Do widzenia - odparł i zaczął odkładać słuchawkę.
   - Posłuchaj - powiedzała szybko Rachel. - Nie rozumujesz
logicznie.
   - Tak ci się wydaje, bo wy, Nexusy-6, jesteście 
sprytniejsze niż ludzie.
   - Nie, ja naprawdę nic nie rozumiem - westchnęła Rachel. 
- Widzę, że nie chcesz wykonać dziś tego zadania - może w 
ogóle nie chcesz. Czy jesteś pewien, że życzysz sobie, abym 
ci pomogła usunąć trzy pozostałe androidy? Czy wolisz, abym
cię przekonała, że nie należy tego robić?
   - Przyjedź tutaj - powiedział - i wynajmiemy pokój w 
hotelu.
   - Po co?
   - W związku z czymś, co dziś usłyszałem - powiedział 
ochrypłym głosem. - Sytuacjami dotyczącymi mężczyzn i 
żeńskich androidów. Przyjedź dziś do San Francisco i dam 
spokój pozostałym andkom. Zrobimy coś innego.  
    Popatrzyła na niego, a potem powiedziała nagle: 
   - Dobrze. Przylecę. Gdzie mam cię spotkać.
   - W St. Francis. To jedyny  mniej więcej przyzwoity czynny 
hotel w rejonie Zatoki.
   - I nie zrobisz nic, dopóki nie przyjadę.
   - Będę siedział w pokoju hotelowym - oznajmił - i 
obserwował Przyjaznego Bustera w telewizji. Jego gościem 
przez trzy ostatnie dni była Amanda Werner. Lubię ją. 
Mógłbym się jej przyglądać przez resztę mojego życia. Ma 
piersi, które się uśmiechają. - Odłożył słuchawkę, a potem 
siedział przez chwilę nie myśląc o niczym. W końcu panujący 
w hoverze chłód sprawił, że ocknął się. Przekręcił kluczyk w 
stacyjce i chwilę później skierował się w stronę śródmieścia 
San Francisco. I hotelu St. Francis.
                                                       cdn.


                        Rozdział XVI

   Rick Deckard siedział w ogromnym, urządzonym z przepychem 
pokoju hotelowym i czytał wydrukowane przez kalkę informacje 
o androidach Royu i Irmgardzie Batych. Tym razem dołączono 
do nich również wykonane teleobiektywem zdjęcia, nieostre, 
trójwymiarowe, kolorowe odbitki, na których z trudnością był 
w stanie coś rozpoznać. Uznał, że kobieta wygląda atrakcyjnie. 
Natomiast Roy Baty to coś zupełnie innego. Gorszego.
   "Farmaceuta na Marsie" - przeczytał. A przynajmniej
android wykorzystał to jako swój kamuflaż. W rzeczywistości 
zapewne był pracownikiem fizycznym albo rolnym - z 
aspiracjami do czegoś lepszego. Czy androidy marzą? - zadał 
sobie pytanie Rick. Prawdopodobnie. Dlatego od czasu do 
czasu zabijają swoich pracodawców i uciekają tutaj. Do 
lepszego życia, bez poddaństwa. Jak Luba Luft - żeby śpiewać 
Don Giovanniego i Le Nozze zamiast pracować na usianym 
kamieniami polu. Na nie nadającym się do zamieszkania 
świecie-kolonii.  

   Tekst głosił:
   Roy Baty posiada wynikający z jego pseudoosobowości 
agresywny, pewien siebie sposób bycia. Powodowany ideami
mistycznymi rzeczony android zorganizował 
próbę masowej ucieczki motywując ją ideologicznym wymysłem 
na temat świętości tak zwanego "życia" androidów. Ponadto
rzeczony android ukradł narkotyki wywołujące stan świadomości 
grupowej i używając je przeprowadzał eksperymenty, a kiedy go 
schwytano, twierdził, iż miał nadzieję doprowadzić androidy 
do grupowego przeżycia zbliżonego do merceryzmu, na razie
nieosiągalnego dla androidów.

   Komunikat był żałosny. Twardy, zimny android, który ma 
nadzieję doświadczyć czegoś, co z powodu specjalnie 
zaprogramowanego defektu było dlań niedostępne. Ale Deckard 
nie potrafił szczególnie przejąć się Royem Batym. Na 
podstawie informacji Dave'a zaczął darzyć tego właśnie 
robota zdecydowaną niechęcią. Baty próbował doprowadzić do 
przeżywania więzi - a kiedy go zdemaskowano, doprowadził do 
zagłady wielu istot ludzkich... a następnie zorganizował 
ucieczkę na Ziemię. A teraz, właśnie w dzisiejszym dniu, 
zlikwidowano kolejne androidy z początkowej ósemki, aż 
pozostały zaledwie trzy.  One zaś, najwybitniejsi członkowie 
nielegalnej grupy, również byli skazani na śmierć. Jeśli 
bowiem nawet on sam nie zdoła ich usunąć, zrobi to ktoś 
inny. Czas i jego przemijanie, pomyślał. Cykl życia. Pod 
koniec, ostatni zmierzch. A potem cisza śmierci. Widział w 
tym skończony w swej doskonałości mikrokosmos.  
   Drzwi pokoju hotelowego otworzyły się z hukiem. 
   - Co za lot - oznajmiła zdyszana Rachel Rosen. Miała na 
sobie długi, pokryty łuską płaszcz, a do kompletu
szorty i stanik. Poza wielką, ozdobną torebką, podobną do 
używanej przez listonoszy, niosła również papierową torbę.  - 
Ładny pokój - powiedziała. Spojrzała na zegarek. - Niecała 
godzina. Bardzo dobry czas. Masz. - Podała mu papierową 
torbę. - Kupiłam whisky. To burbon.  
   - Żyją wciąż najgorsi z całej ósemki - oświadczył Rick. 
Podał jej kartę informacyjną Roya Baty'ego. Rachel postawiła 
papierową torbę i wzięła arkusz papieru.
   - Czy już ich zlokalizowałeś? - zapytała. 
   - Mam numer bloku. To na przedmieściach, gdzie zapewne 
mieszka jeszcze paru zdegenerowanych specjali, głąbów i 
kurzych móżdżków, którzy robią to, co mieści się w ich koncepcji 
życia.
   - Pokaż, co masz o pozostałej dwójce. - Racjel wyciągnęła rękę. 
   - Dwa żeńskie androidy. - Podał jej arkusze.
Jeden dotyczył Irmgardy Baty, drugi zaś androida, który 
nazywał się Pris Stratton. 
   Rachel spojrzała na ostatnią kartę.
   - Och! - szepnęła. Rzuciła karty na ziemię, podeszła do okna i 
spojrzała w dół na śródmieście San Francisco. - Mam 
wrażenie, że to ostatnie cię zaskoczy. A może nie, może jest 
ci wszystko jedno. - Zbladła, a jej głos drżał. 
Niespodziewanie zaczęła sprawiać wrażenie wyprowadzonej z 
równowagi.  
   - O czym właściwie mówisz? - Podniósł karty i zaczął je 
uważnie czytać, zastanawiając się, jaki fragment tak 
wzburzył Rachel.
   - Otwórzmy burbona - zaniosła papierową torbę do 
łazienki, wzięła stamtąd dwie szklanki i wróciła. Wciąż 
sprawiała wrażenie roztargnionej, jakiejś niepewnej - i 
zamyślonej. Wyczuwał jej gwałtowny upadek ducha.
Zmiana odmalowała się na jej stężałej, spiętej twarzy. 
- Czy mógłbyś otworzyć? - spytała. - Zdajesz sobie chyba 
sprawę, że kosztował mnie majątek. Nie jest syntetyczny, pochodzi 
jeszcze sprzed wojny, zrobiony z prawdziwego zacieru. 
   Wziął od niej butelkę, odkręcił nakrętkę i nalał burbona do 
dwóch szklaneczek. 
   - Powiedz mi, o co chodzi? - poprosił. 
   - Powiedziałeś mi przez telefon - oznajmiła Rachel - że 
jeśli przyjadę dziś w nocy, dasz spokój trzem pozostałym 
andkom. "Zrobimy coś innego", powiedziałeś. Ale jesteśmy...
   - Co cię dręczy? - zapytał.
   Rachel spojrzała na niego wyzywająco i odparła: 
   - Zamiast opowiadać wciąż o tych trzech ostatnich 
Nexusach-6 lepiej powiedz mi, co będziemy robić . - Rozpięła 
płaszcz i odwiesiła go do szafy. Dzięki temu po raz pierwszy 
miał okazję dobrze się jej przyjrzeć.  
   Ponownie spostrzegł, że proporcje figury Rachel są dość 
dziwne. Dzięki wielkiej masie ciemnych włosów dziewczyny głowa 
wydawała się bardzo duża, a przy jej maleńkich piersiach 
całe ciało robiło szczupłe, niemal dziecięce wrażenie. Ale 
wielkie oczy o wspaniałych rzęsach mogły należeć tylko do 
dorosłej kobiety. W tym momencie kończyło się podobieństwo 
z podrostkiem. Rachel stąpała zawsze na przedniej części 
stopy, a opuszczone luźno ręce trzymała lekko ugięte w 
łokciach. Uświadomił sobie, że jest to postawa czujnego 
myśliwego, być może z okresu Cro-Magnon. Rasa wysokich 
myśliwych, pomyślał. Żadnego nadmiaru ciała, płaski brzuch, 
niewielkie pośladki i jeszcze mniejsze piersi. Rachel miała 
klasyczną, celtycką budowę, anachroniczną i 
atrakcyjną. Jej szczupłe nogi w szortach, pozbawione 
dojrzałych, kobiecych krągłości posiadały nijaki, całkowicie 
aseksualny charakter. Jednak ogólne wrażenie było bardzo 
dobre. Dziewczyna, nie kobieta. Jeżeli zapomnieć o
niespokojnych, mądrych oczach.  
   Upił łyk burbona. Jego moc, zdecydowany smak i zapach 
były tak obce, że miał kłopoty z przełykaniem. W 
przeciwieństwie do Rachel, która piła whisky bez żadnych 
trudności.
   Usiadła na łóżku i z roztargnieniem wygładziła kapę. 
Znowu była markotna. Rick postawił szklaneczkę na stoliku 
przy łóżku i usiadł obok niej. Pod jego ciężarem materac 
ugiął się i Rachel zmieniła nieco pozycję.  
   - Co ci się stało? - zapytał. Wyciągnął rękę i ujął jej 
dłoń. Była chłodna, koścista, lekko wilgotna. - Co cię 
dręczy?
   - Ten ostatni, cholerny Nexus-6 - odparła Rachel z 
wysiłkiem - jest tego samego typu co ja. - Popatrzyła na 
kapę, znalazła nitkę i zaczęła zwijać ją na palec. - Czy nie 
czytałeś rysopisu? To również mój rysopis. Może mieć inaczej 
ułożone włosy i inaczej się ubierać - nawet nosić perukę. 
Ale kiedy ją zobaczysz, zrozumiesz, o co mi chodziło. - 
Roześmiała się sardonicznie. - To dobrze, że spółka 
przyznała, że jestem andkiem, w przeciwnym razie pewnie byś 
zwariował, gdybyś ujrzał Pris Stratton. Albo uznałbyś, że to 
ja.  
   - Dlaczego cię tak to martwi?
   - Do diabła, przecież będę przy tym, jak ją usuniesz.
   - Może nie. Może nie zdołam jej znaleźć.
   - Znam psychologię Nexusa-6. Dlatego jestem tutaj i 
dlatego mogę ci pomóc. Wszyscy ukryli się razem, cała 
ostatnia trójka. Skupieni wokół najbardziej szalonego z 
nich, który nazywa się Roy Baty. To on obmyśla ich 
ostatnią obronę. - Skrzywiła usta. - Jezu - szepnęła.
   - Rozchmurz się - poprosił. Ujął ją pod ostrą, 
drobniutką brodę i uniósł jej głowę tak, że musiała na niego 
spojrzeć. Ciekawe, jak to jest, kiedy całuje się androida, 
pomyślał. Pochylił się i dotknął ustami jej suchych warg. Nie 
było żadnej reakcji. Na Rachel to, co zrobił, nie wywarło wrażenia. 
Zupełnie jakby nic nie czuła. Ale on wiedział, że jest
inaczej. A może było to tylko jego pobożne życzenie? 
   - Szkoda - powiedziała Rachel. - Gdybyś przyznał się, że 
o to ci chodzi, nigdy bym tu nie przyleciała. Żądasz ode 
mnie zbyt wiele. Rozumiesz, co czuję? Co czuję do tego 
androida, który się nazywa Pris?  
   - Empatię - odparł.
   - Coś w tym rodzaju. Identyfikację. Oto idę ja. Mój Boże, 
może tak właśnie się zdarzy. W zamieszaniu usuniesz 
mnie, nie ją. Ona zaś wróci do Seattle i będzie żyć dalej 
na moim miejscu. Nigdy dotąd tak się nie czułam. Jesteśmy maszynami
produkowanymi jak kapsle do butelek. To tylko złudzenie, że 
ja - ja osobiście - w ogóle istnieję. Jestem tylko 
przedstawicielką typu. - Wzdrygnęła się.
   Rick mimo wszystko poczuł rozbawienie. Rachel stawała się 
tak ckliwie ponura. 
   - Mrówki wcale tak tego nie odczuwają - powiedział. - A 
przecież są fizycznie identyczne.  
   - Mrówki. One w ogóle nie czują.
   - Bliźniaki jednojajowe. One nie...
   - Ale identyfikują się ze sobą nawzajem. Posiadają 
specjalną, empatyczną więź.  - Wstała i niepewnym ruchem 
sięgnęła po butelkę burbona. Napełniła swoją szklaneczkę i 
wypiła duszkiem. Przez jakiś czas przechadzała się po 
pokoju, zmarszczywszy ponuro brwi, aż wreszcie usiadła znowu 
na łóżku. Położyła się na nim, podparta na poduszkach i 
wyciągnęła nogi. - Zapomnij o tych trzech andkach - 
westchnęła ze znużeniem. - Jestem zupełnie wyczerpana, chyba 
tą podróżą. A po tym, czego dowiedziałam się dzisiaj, po 
prostu chce mi się spać. - Zamknęła oczy. - Jeżeli umrę - 
mruknęła - może urodzę się znowu, kiedy spółka Rosena 
wypuści następną serię mojego podtypu. - Otworzyła oczy i 
spojrzała na niego ze wściekłością. - Wiesz dlaczego 
naprawdę tu jestem? - zapytała. - Dlaczego Eldon i inni 
Rosenowie - ludzie - chcieli, żebym przyłączyła się do 
ciebie?  
   - Abyś obserwowała - odparł. - Ustaliła dokładnie, w jaki 
sposób Nexus-6 zdradza się w czasie testu Voigta-Kampffa.
   - W czasie testu albo w innych sytuacjach. Wszystko, co 
powoduje jego odmienność. Potem złożę raport, a spółka 
przeprowadzi modyfikacje szczepu DNA. I będziemy mieli 
Nexusa-7. A kiedy złapią i jego, znowu zostanie zmodyfikowany
i w końcu spółka stworzy typ, który będzie nie do 
odróżnienia.
   - Czy znasz test odruchów Bonelego? - zapytał.
   - Pracujemy również nad grzbietowymi węzłami nerwowymi. 
Któregoś dnia test Bonelego zniknie w otchłani zapomnienia. 
- Jej niewinny uśmiech stał w sprzeczności z wypowiadanymi 
słowami. W tym momencie nie był w stanie ustalić, do jakiego 
stopnia mówi serio. Temat o globalnym znaczeniu był 
traktowany przez nią żartobliwie. Być może, to cecha 
androidów, pomyślał. Brak emocjonalnej świadomości, wyczucia 
znaczenia wypowiadanych słów. Tylko pusta, formalna, 
intelektualna definicja oddzielnych pojęć.
   A poza tym Rachel zaczęła się z nim drażnić. Niezauważenie 
przeszła od opłakiwania swojej sytuacji do prowokowania go 
nią.
   - Niech cię licho - powiedział.
   Rachel roześmiała się. 
   - Jestem pijana. Nie mogę iść z tobą. Jeżeli tam 
pójdziesz... - Zrobiła odmowny gest. - Zostanę tutaj, 
prześpię się, a potem mi opowiesz.  
   - Chyba - odparł - że nie będzie tego potem, bo Roy Baty 
mnie załatwi.
   - Ale ja i tak nie mogę ci pomóc, bo jestem pijana. W 
każym razie znasz prawdę, twardą, gładką powierzchnię 
prawdy. Jestem obserwatorem i nie będę robiła nic, żeby cię 
ocalić. Nie obchodzi mnie to, czy Roy Baty cię załatwi, czy 
nie. Obchodzi mnie, czy ktoś mnie załatwi. - Otworzyła 
szeroko oczy. - Chryste jestem empatyczna w stosunku do 
samej siebie. I rozumiesz, jeżeli pojadę do tego 
rozwalającego się budynku komunalnego... - wyciągnęła rękę i 
zaczęła bawić się guzikiem jego koszuli. Odpinała go wolnymi, 
leniwymi ruchami. - Nie ośmielę się iść, ponieważ androidy 
nie są lojalne wobec siebie i wiem, że ta przeklęta Pris 
Stratton zniszczy mnie i zajmie moje miejsce. Rozumiesz?  
Zdejmij marynarkę.
   - Po co?
   - Żebyśmy mogli pójść do łóżka - powiedziała Rachel.
   - Kupiłem czarną kozę nubijską  - rzekł Rick. - Muszę 
usunąć jeszcze trzy andki. Muszę wykonać zadanie i wrócić do 
domu, do mojej żony. - Wstał, obszedł łóżko, kierując się do 
stolika, na którym stała butelka burbona. Uważnie 
nalał sobie kolejnego drinka i zauważył, że trzęsą mu się 
ręce. Zapewne z powodu zmęczenia. Uświadomił sobie, że oboje 
są wykończeni. Zbyt wyczerpani, aby polować na trzy andki. I to 
te najgorsze z całej ósemki.
   Kiedy tak stał, uświadomił sobie nagle, że ogarnął go nie 
dający się przezwyciężyć lęk przed głównym androidem.  
Wszystko sprowadzało się do Baty'ego - od samego początku.  
Do tej pory napotykał i usuwał stopniowo coraz groźniejsze 
wcielenia Baty'ego. A teraz przyszła pora na niego samego.  
Czuł, jak narasta w nim lęk. Coraz silniejszy od chwili, gdy 
pozwolił mu dotrzeć do swojej świadomości.  
   - Nie mogę teraz iść bez ciebie - powiedział do Rachel. - 
Nie mogę nawet stąd wyjść. Polokov polował na mnie, Garland 
na dobrą sprawę tak samo. 
   - Myślisz, że Roy Baty też będzie cię szukał? - Odstawiła 
pustą szklankę, pochyliła się lekko do przodu i sięgnąwszy 
rękami za plecy, odpięła stanik. Zsunęła go zgrabnie i 
siedziała teraz kołysząc się i uśmiechając. - W mojej 
torebce - powiedziała - mam urządzenie produkowane przez 
nasze automatyczne fabryki na Marsie jako środek zabez... - 
Skrzywiła się. - Środek zabezpieczający w czasie 
standardowych badań kontrolnych andka. Wyjmij je. Przypomina 
ostrygę.  
   Zaczął grzebać w jej torbie. Podobnie jak prawdziwa 
kobieta, Rachel również miała w niej mnóstwo wszelkich 
najprzeróżniejszych przedmiotów. Poszukiwania zdawały się 
przeciągać w nieskończoność.
   W tym samym czasie Rachel zrzuciła buty i rozpięła 
szorty. Zsunęła je i stojąc na jednej nodze odrzuciła stopą 
w drugi koniec pokoju. Potem upadła na łóżko, sięgnęła 
po szklankę, ale tylko potrąciła ją i zrzuciła na dywan. - 
Cholera - powiedziała i niepewnie podniosła się z łóżka. 
Stała w samych figach i przyglądała mu się, jak szpera w jej 
torebce. Potem bardzo ostrożnie odwinęła kołdrę, położyła 
się i przykryła. 
   - Czy to to? - Wyjął metalową kulę ze sterczącym z niej 
przyciskiem.
   - Wprowadza androidy w stan katalepsji - powiedziała 
Rachel z zamkniętymi oczyma. - Na kilka sekund. Zawiesza 
oddychanie. Twoje również, ale ludzie przez taki czas mogą 
działać nie oddychając. Natomiast nerw błędny androida...
   - Wiem. - Wyprostował się. - System nerwowy androida nie 
potrafi się elastycznie włączać i wyłączać. Ale 
powiedziałaś, że to działa nie dłużej niż pięć czy sześć 
sekund.
   - Wystarczy - mruknęła Rachel - żeby ocalić ci życie. A 
więc... - Ocknęła się i usiadła na łóżku. - Jeżeli Roy Baty 
się tu pojawi, możesz trzymać to urządzenie w ręku i 
nacisnąć guzik. A kiedy Roy Baty znieruchomieje, krew
przestanie dostarczać tlen i komórki mózgowe zaczną się 
mu rozkładać, będziesz mógł go zabić ze swojego blastera.
   - Masz pistolet laserowy w torebce - powiedział. 
   - Atrapa. Androidy... - Ziewnęła. Znowu miała zamkniąte 
oczy. - Nie mają prawa nosić laserów.
   Podszedł do łóżka.
   Wiercąc się w pościeli Rachel zdołała wreszcie przewrócić 
się na brzuch i wtuliła twarz w poszwę kołdry. - To 
czyste, szlachetne, dziewicze łoże - oznajmiła. - Jedynie 
czysta, szlachetna dziewczyna, która... - zamyśliła się. - 
Androidy nie mogą mieć dzieci - powiedziała. - Czy nie
szkoda?
   Skończył ją rozbierać. Odsłonił blade, chłodne uda.
   - Czy nie szkoda? - powtórzyła Rachel. - Właściwie nie 
wiem. Trudno mi ustalić. Co się czuje, jeżeli ma się 
dziecko? Co się czuje, jeżeli już o tym mowa, kiedy jest się 
rodzonym? My się nie rodzimy, nie dorastamy. Zamiast umierać 
z powodu choroby czy starości zużywamy się jak mrówki. 
Znowu mrówki. Tym właściwie jesteśmy. Nie ty, mówię o sobie. 
Pokryte chityną, działające na podstawie odruchu maszyny, 
które na dobrą sprawę wcale nie żyją. - Obróciła głowę na bok 
i oświadczyła głośno: - Ja nie żyję! Nie idziesz do łóżka z 
kobietą. Ale nie bądź rozczarowany, dobrze? Czy kiedykolwiek 
kochałeś się już z androidem?
   - Nie - odparł zdejmując krawat i koszulę.
   - Wiem... to znaczy słyszałam...  że nie ma z tym problemów, 
jeżeli nie myślisz zbyt wiele. Ale jeżeli to zrobisz, jeżeli 
zaczniesz się nad tym zastanawiać - nic z tego nie wyjdzie. 
Z... hmm.. fizjologicznych powodów.
   Pochylił się i pocałował ją w nagie ramię.
   - Dziękuję, Rick - powiedziała słabo. - Ale pamiętaj, nie 
myśl o tym, tylko rób. Nie przerywaj i nie filozofuj, bo z 
filozoficznego punktu widzenia to koszmar. Dla nas obojga.
   - Potem mimo wszystko mam zamiar poszukać Roya Baty'ego - 
powiedział. - Będę cię w dalszym ciągu potrzebował. Wiem, że 
pistolet laserowy w torebce jest...
   - Myślisz, że usunę jednego andka za ciebie?
   - Myślę, że wbrew temu co powiedziałaś, pomożesz mi jak 
tylko zdołasz. W przeciwnym razie nie leżałabyś w tym łóżku.
   - Kocham cię - oświadczyła Rachel. - Gdybym weszła do 
pokoju i zobaczyła sofę z obiciem wykonanym z twojej skóry, 
na pewno uzyskałabym bardzo wysoki odczyt w teście Voigta-
Kampffa.
   Dzisiaj w nocy, pomyślał wyłączając nocną lampkę, usunę 
Nexusa-6, który wygląda dokładnie jak ta naga dziewczyna. 
Dobry Boże, pomyślał, robię to, o czym mówił Phil Resch. Idź 
z nią najpierw do łóżka, przypomniał sobie. A potem zabij. - 
Nie mogę tego zrobić - powiedział, cofając się.
   - Chciałabym, żebyś mógł - odparła drżącym głosem Rachel.
   - Nie z twojego powodu. Chodzi o Pris Stratton, o to co 
muszę z nią zrobić.
   - Nie jesteśmy takie same. Nie obchodzi mnie Pris 
Stratton. Posłuchaj. - Rachel usiadła gwałtownie na łóżku. 
W mroku widział niewyraźnie jej szczupłą, niemal pozbawioną 
biustu postać. - Chodź ze mną do łóżka, a ja usunę Stratton. 
Dobrze? To nie do wytrzymania, dojść tak blisko i...
   - Dziękuję - powiedział. Czuł, jak wzbiera w nim uczucie 
wdzięczności - niewątpliwie wywołane burbonem - jak zaciska 
mu gardło. Tylko dwa, pomyślał. Muszę usunąć tylko dwa, 
tylko Batych. Czy Rachel rzeczywiście to zrobi?  Chyba
mogła. Androidy myślą i działają w taki właśnie 
sposób. Ale nigdy dotąd nie zetknął się z czymś podobnym.
   - Do licha, chodź do łóżka - rzekła Rachel.
   Zrobił to.

                        Rozdział XVII

   Potem pozwolili sobie na wielki luksus. Rick zamówił do 
pokoju kawę. Siedział długo w zielono-czarnym ze złotymi 
listkami fotelu, popijał kawę i myślał o czekających go 
następnych kilku godzinach. W łazience Rachel popiskiwała i 
mruczała pluszcząc się pod gorącym prysznicem.
   - Zrobiłeś ze mną dobry interes - powiedziała, gdy 
wyłączyła już wodę. Pojawiła się w drzwiach łazienki mokra, 
naga i różowa, z włosami ściągniętymi gumką. - My, androidy, 
nie potrafimy opanowywać naszych fizycznych namiętności. 
Pewnie o tym wiesz. Moim zdaniem wykorzystałeś mnie. - 
Jednak nie robiła wrażenia autentycznie rozgniewanej. Na 
dobrą sprawę zachowywała się wesoło i z całą pewnością 
równie po ludzku jak każda dziewczyna, którą do tej pory 
znał. - Czy rzeczywiście musimy wytropić te trzy andki 
dzisiaj w nocy?
   - Tak - odparł. Ja usunę dwa, pomyślał, a ty jednego. 
Zrobił interes, jak określiła to Rachel.
   Owijając się wielkim, białym ręcznikiem, zapytała: 
   - Było ci dobrze?
   - Tak.
   - Czy kiedyś jeszcze pójdziesz do łóżka z androidem?
   - Jeżeli będzie dziewczyną. Jeżeli będzie przypominała 
ciebie.
   - Czy wiesz, jak długo żyje taki humanoidalny robot jak 
ja? - zapytała Rachel. - Funkcjonuję już dwa lata. Jak 
myślisz, ile mi jeszcze zostało?
   - Około dwóch - odparł po krótkim wahaniu.
   - Nigdy nie zdołają rozwikłać tego problemu. Chodzi mi o 
reprodukcję komórek. Stałą albo przynajmniej częściową. No 
cóż, tak to jest. - Zaczęła energicznie wycierać się 
ręcznikiem. Twarz jej znowu stała się całkowicie beznamiętna.
   - Przykro mi - powiedział.
   - Do diabła - rzuciła ostro. - Żałuję, że o tym 
wspomniałam. W każdym razie powstrzymuje to ludzi od 
uciekania i życia z androidami.
   - Czy to dotyczy również Naxusa-6?
   - Problem leży w przemianie materii, a nie w mózgu. - Zebrała 
swoje rzeczy i zaczęła się ubierać.
   Rick również. A potem, prawie nie rozmawiając ze sobą 
oboje wyjechali na lotnisko na dachu, gdzie sympatyczny, 
ubrany na biało pracownik garażu zaparkował jego hovera.
   Gdy podążali w stronę przedmieść San Francisco, Rachel 
powiedziała: 
   - Przyjemna noc.
   - Moja koza pewnie już śpi - rzekł. - A może kozy 
prowadzą nocny tryb życia? Niektóre zwierzęta nigdy nie 
śpią. Owca nigdy nie spała. W każdym razie nie stwierdziłem 
tego. Za każdym razem, kiedy na nią patrzyłem, odpowiadała 
spojrzeniem. Czekała, aż ją nakarmię.
   - Jaka jest twoja żona?
   Nie odpowiedział.
   - Czy ty...
   - Gdybyś nie była androidem - przerwał jej Rick - gdybym 
mógł się z tobą ożenić, zrobiłbym to.
   - Albo żylibyśmy w grzechu. Z tą tylko różnicą, że ja nie 
jestem żywa - stwierdziła Rachel.
   - Z prawnego punktu widzenia, nie. Ale naprawdę, w 
rzeczywistości, jesteś. Biologicznie. Nie wykonano cię z 
tranzystorowych obwodów jak sztuczne zwierzę, jesteś istotą 
organiczną. - A za dwa lata, pomyślał, zużyjesz się i 
umrzesz. Ponieważ jak sama wspomniałaś, nigdy nie zdołaliśmy 
rozwiązać problemu reprodukcji komórek. A więc, jak sądzę, 
nie ma to znaczenia.
   Nadszedł mój koniec, pomyślał. Koniec jako łowcy. Po 
Batych nie będzie już następnych. Po tej nocy.
   - Wyglądasz na bardzo smutnego - powiedziała Rachel.
   Wyciągnął rękę i dotknął jej policzka.
   - Nie będziesz już mógł polować na androidy - oświadczyła 
spokojnie. - A więc nie bądź smutny. Proszę.
   Popatrzył na nią.
   - Żaden łowca nie może dalej działać - stwierdziła
Rachel. - Po tym, jak był ze mną. Poza jednym. Straszny 
cynik. Phil Resch to świr. Pracuje na własną rękę.
   - Rozumiem - oznajmił Rick. Czuł się jak odrętwiały. 
Całkowicie.
   - Ale ta podróż - rzekła Rachel - nie pójdzie na marne, 
ponieważ spotkasz wspaniałego, uduchowionego mężczyznę.
   - Roya Baty'ego - powiedział. - Czy znasz ich wszystkich?
   - Znałam ich wszystkich, kiedy jeszcze funkcjonowali. A 
teraz znam troje. Próbowaliśmy powstrzymać cię dzisiaj rano, 
zanim zacząłeś realizować listę Davy'ego Holdena. Próbowałam 
ponownie, na chwilę zanim dotarł do ciebie Polokov. Później 
jednak musiałam czekać.
   - Do chwili, kiedy się załamałem - stwierdził. - I 
musiałem do ciebie zadzwonić.
   - Luba Luft i ja byłyśmy bardzo bliskimi przyjaciółkami 
od niemal dwóch lat. Co o niej myślisz? Podobała ci się?
   - Bardzo.
   - Ale ją zabiłeś.
   - Zabił ją Phil Resch.
   - Och, a więc to Phil Resch towarzyszył ci, kiedy wróciłeś 
do opery. Nie wiedzieliśmy o tym. Nasza łączność właśnie 
wtedy się urwała. Wiedzieliśmy tylko, że została zabita. 
Oczywiście przypuszczaliśmy, że ty to zrobiłeś.
   - Sądzę - powiedział - że korzystając z notatek Dave'a 
mimo wszystko będę mógł usunąć Roya Baty'ego. Ale może nie 
uda mi się z Irmgardą Baty. - I z Pris Stratton, pomyślał. 
Nawet teraz, kiedy wiem o tym. - A więc wszystko, co 
zdarzyło się w hotelu - rzekł - było...
   - Spółka - przerwała mu Rachel - chciała dotrzeć do 
łowców zarówno tutaj, jak i w Związku Radzieckim. Mieliśmy 
wrażenie, że metoda skutkuje... z powodów, których nie 
rozumieliśmy w pełni. Chyba przez nasze ograniczenia.
   - Wątpię, by działało to równie często i
dobrze, jak twierdzisz - oznajmił ochrypłym głosem.
   - Ale z tobą się udało.
   - Zobaczymy.
   - Ja to już wiem - odparła Rachel. - Kiedy zobaczyłam wyraz 
twojej twarzy, ten żal. Czekałam na niego.
   - Jak często to robiłaś?
   - Nie pamiętam. Siedem, może osiem. Nie, sądzę, że 
dziewięć. - Skinęła, a może raczej skinęło, głową. - Tak, 
dziewięć razy.
   - Cały pomysł jest staroświecki - stwierdził Rick.
   Rachel drgnęła, zaskoczona i spytała: 
   - C-co?
   Rick odepchnął lekko kierownicę od siebie i hover zaczął 
opadać. 
   - Albo tak mi się wydaje. Mam zamiar cię zabić - 
oświadczył. - A potem pójdę sam po Roya i Irmgardę Baty oraz 
po Pris Stratton. 
   - Dlatego lądujesz? - I dodała z niepokojem. - Za to 
grozi grzywna. Jestem własnością, prawną własnością spółki. 
A nie zbiegłym androidem, który uciekł z Marsa. Nie należę 
do tej samej kategorii, co pozostałe.
   - Ale - stwierdził Rick - jeżeli zdołam cię zabić, zdołam 
zabić również je.
   Jej dłonie zniknęły gwałtownie we wnętrzu wypchanej, 
wypełnionej chłamem torby. Szukała gorączkowo, aż wreszcie 
zrezygnowała. 
   - Do licha z nią - rzuciła z wściekłością. - Nigdy nie 
mogę niczego w niej znaleźć. Czy zabijesz mnie tak, żeby nie 
bolało? Postaraj się. Nie będę się opierać, dobrze? 
Obiecuję, że nie będę walczyć. Zgadzasz się?  
   - Teraz rozumiem, dlaczego Phil Resch to powiedział - 
stwierdził Rick. - Wcale nie był cyniczny. Po prostu zaznał 
zbyt wiele. Po przejściu tego wszystkiego... Nie mogę go 
winić. To mu skrzywiło psychikę.
   - Ale w niewłaściwy sposób. - Pozornie sprawiała już 
wrażenie całkiem opanowanej. Ale wewnętrznie wciąż była 
spięta, rozgorączkowana. Jednak czarny płomień zgasł, życiowe 
siły opuszczały ją podobnie, jak widział to w przypadku 
innych androidów. Klasyczna rezygnacja. Mechaniczna, 
intelektualna akceptacja tego, z czym prawdziwy organizm po 
dwóch miliardach lat ewolucji i związanej z nią walki o 
życie nigdy by się nie pogodził.
   - Nie znoszę tego, w jaki sposób wy, androidy, poddajecie 
się - powiedział z wściekłością. Hover niemal dotarł już do 
ziemi i Rick musiał ściągnąć sterownicę na siebie, aby 
uniknąć katastrofy. Włączył hamulce i maszyna zakołysała 
się, zatrzymując z poślizgiem. Wyłączył silnik i wyjął 
pistolet laserowy.
   - W potylicę, w podstawę czaszki - poprosiła Rachel. - 
Proszę. - Obróciła się, aby nie patrzeć na pistolet. Aby 
promień blastera poraził ją niespodziewanie.
   Rick schował pistolet i powiedział: 
   - Nie mogę zrobić tego, co radził Phil Resch. - Ponownie 
włączył silnik i w chwilę później znowu wystartowali.  
   - Jeżeli masz zamiar mnie zabić - rzekła Rachel - zabij 
mnie teraz. Nie każ mi czekać. 
   - Nie zabiję cię. - Lecieli znowu w kierunku śródmieścia 
San Francisco. - Twoja maszyna jest w St. Francis, prawda? 
Wysadzę cię tam i możesz lecieć do Seattle. - To było 
wszystko, co miał do powiedzenia. Dalej prowadził w 
milczeniu.
   - Dziękuję, że mnie nie zabiłeś - oznajmiła po chwili 
Rachel.
   - Do diabła. Powiedziałaś, że i tak masz przed sobą tylko 
dwa lata życia. A ja pięćdziesiąt. Będę żył dwadzieścia 
pięć razy dłużej niż ty. 
   - Ale mną pogardzasz - stwierdziła. - Za to, co zrobiłam. 
- Wróciła jej pewność siebie. Wypowiadana przez nią litania 
słów zaczęła rozbrzmiewać coraz szybciej. - Postępujesz 
dokładnie tak jak inni łowcy, którzy byli przed tobą. Za 
każdym razem wpadają w furię i jak szaleni opowiadają, że 
mnie zabiją, ale kiedy mają to zrobić, nie mogą. Zupełnie 
jak ty teraz. - Zapaliła papierosa i zaciągnęła się z 
rozkoszą. - Zdajesz sobie sprawę, co to znaczy? Że miałam 
rację. Nie będziesz już w stanie usunąć żadnego androida. 
Nie tylko mnie, ale również Batych i Stratton. Jedź więc do 
domu, do swojej kozy. I odpocznij trochę. - Gwałtownym 
ruchem otrzepała płaszcz. - Ojej! Spadł mi gorący popiół z 
papierosa. No, już po wszystkim. - Rozparła się wygodnie w 
fotelu.
   Nic nie odpowiedział.
   - Ta koza - znowu zaczęła Rachel. - Kochasz ją bardziej 
niż mnie. I pewnie bardziej niż swoją żonę. Najpierw koza, 
potem żona, a potem cała reszta... - Zachichotała wesoło. 
- Można się tylko z tego śmiać.
   Nie odpowiedział. Przez jakiś czas lecieli w milczeniu i 
wreszcie Rachel zaczęła się rozglądać, odnalazła radio i 
włączyła je.
   - Zgaś - polecił Rick.
   - Zgasić Przyjacielskiego Bustera i jego Przyjacielskich 
Przyjaciół? Wyłączyć Amandę Werner i Oskara Scruggsa? 
Pora wysłuchać wielkiego, sensacyjnego oświadczenia Bustera, 
które wreszcie wygłosi lada chwila. - Pochyliła się i 
podsunęła zegarek pod światło padające z radia. - Już 
wkrótce. Czy wiedziałeś o tym? Mówił na ten temat, 
przygotowywał wszystko do...
   Głos z radia oznajmił:
   - I właśnie chcę wam powiedzieć, kochani, że siedzę z 
moim phyjacielem Bustehem, hozmawiamy i doskonale się 
bawimy, czekając z nieciehpliwością, na zblihające się z 
kahdym dhgnieniem wskazówki zegaha coś, co jak wiemy, jest 
naaaj wahniejszym oświadczeniem w...  
   Rick wyłączył radio. 
   - Oskar Scruggs - powiedział. - Głos inteligentnego 
mężczyzny.  
   Rachel natychmiast włączyła radio z powrotem.
   - Chcę słuchać. Mam zamiar słuchać. To, co Buster ma 
powiedzieć nam dziś wieczorem, jest ważne. - Kretyński 
głos znowu zaczął bełkotać w głośniku i Rachel usadowiła się 
wygodnie. Obok Ricka, w ciemności, żar jej papierosa świecił 
jak odwłok zadowolonego świetlika. Niewzruszony znak 
sukcesu Rachel Rosen. Zwycięstwa nad nim.
.T:r18

                       Rozdział XVIII

   - Przynieś tu resztę moich rzeczy - Pris poleciła J.R. 
Isidore. - Zwłaszcza chcę mieć telewizor. Żebyśmy mogli 
wysłuchać oświadczenia Bustera.
   - Tak - przytaknęła Irmgarda Baty. Oczy jej błyszczały i 
sprawiała wrażenie ruchliwego, zadowolonego z siebie ptaka. 
- Musimy mieć telewizor. Długo czekaliśmy na dzisiejsze 
oświadczenie i ono właśnie wkrótce się zacznie.
   - Mój aparat ma tylko kanał rządowy  - oświadczył Isidore.
   Usadowiony w kącie salonu w głębokim fotelu, zupełnie 
jakby chciał pozostać w nim na stałe, Roy Baty beknął i 
odezwał się cierpliwym, wyrozumiałym tonem: 
   - Chcemy oglądać Przyjacielskiego Bustera i jego 
Przyjacielskich Przyjaciół, Iz. A może wolisz, żebym nazywał 
cię J.R.? W każdym razie, czy zrozumiałeś? Pójdziesz po 
telewizor?  
   Isidore poszedł samotnie po pustym, dudniącym echem 
kroków korytarzu w kierunku schodów. Wciąż czuł wypełniającą 
go potężną aurę szczęścia, poczucia istnienia, tego, że po 
raz pierwszy w swoim nudnym życiu jest przydatny. Teraz 
inni polegają na mnie, cieszył się schodząc piętro niżej po 
zakurzonych schodach.
   I będzie miło, pomyślał, znowu zobaczyć Przyjacielskiego 
Bustera w telewizorze, a nie tylko słuchać go przez radio 
ciężarówki. Rzeczywiście, przypomniał sobie. Buster ma dziś 
wieczorem wygłosić swoje starannie udokumentowane 
oświadczenie. A więc dzięki Pris, Irmgardzie i Royowi on
obejrzy coś, co będzie najważniejszą wiadomością, jaką 
nam przekażą w ciągu wielu lat. I co ty na to, powiedział 
do siebie.
   Życie nabrało dla J.R. Isidore zdecydowanych rumieńców.
   Wszedł do dawnego mieszkania Pris, wyłączył telewizor z 
sieci i wyjął wtyczkę anteny. Natychmiast przeniknęła 
wszystko cisza. Jego ręce stajły się odrętwiałe. 
Czuł, jak nieobecność Batych i Pris sprawia, że zaczyna 
zanikać, staje się zupełnie jak ten martwy telewizor, który 
wyłączył przed chwilą. Musisz być wśród innych ludzi, 
pomyślał. Po to, aby w ogóle przeżyć.  Zanim się zjawili, 
mogłem znieść fakt, że jestem sam w całym budynku. Teraz 
jednak wszystko się zmieniło. Nie możesz do tego wrócić, 
pomyślał. Nie możesz przejść od ludzi do nieludzi. Jestem od 
nich zależny, pomyślał, ogarnięty nagłą paniką. Dzięki Bogu, 
że zostają.  
   Uznał, że przeniesienie rzeczy Pris na górę będzie wymagało 
dwóch kursów. Postanowił, że najpierw zaniesie 
telewizor, a dopiero potem walizki i pozostałe ubrania.
   Po kilku minutach telewizor znajdował się już w jego 
mieszkaniu. Czując ból w palcach, postawił aparat na 
stoliku w salonie. Irmgarda, Roy i Pris przyglądali się 
beznamiętnie. 
   - Otrzymujemy dobry sygnał w tym budynku - wysapał 
podłączając aparat do prądu i anteny. - Kiedy odbierałem 
Przyjacielskiego Bustera i jego...
   - Po prostu włącz telewizor - polecił Roy Baty. - I 
przestań mówić.
   Zrobił, jak mu kazano, i pośpieszył w stronę drzwi.  
   - Jeszcze jeden kurs wystarczy - powiedział. Zwlekał z 
wyjściem, grzejąc się ciepłem ich obecności.
   - Doskonale - odparła z roztargnieniem Pris.
   Isidore ponownie ruszył na dół. Chyba trochę mnie 
wykorzystują, pomyślał. Ale nie dbał o to. W dalszym ciągu 
są dla mnie dobrymi przyjaciółmi, pomyślał.
   Gdy ponownie znalazł się piętro niżej, zebrał wszystkie 
rzeczy dziewczyny, włożył je do walizki i ponownie ruszył 
ciężkim krokiem korytarzem i schodami na górę.
   Na stopniu przed nim poruszyło się coś niewielkiego.
   Natychmiast upuścił walizkę, wydobył maleńką plastykową 
buteleczkę po lekarstwach, którą, podobnie jak wszyscy, nosił 
zawsze przy sobie w oczekiwaniu takiej właśnie okazji. Pająk 
- niepozorny, ale żywy. Trzęsącymi rękami zapędził go do 
buteleczki i zamknął szczelnie podziurawioną igłą pokrywkę.
   Na górze, w drzwiach mieszkania, zatrzymał się, aby 
złapać oddech.
   - ... tak, kochani, nadeszła pora. Mówi
Przyjacielski Buster, który ma nadzieję i wierzy, że równie 
mocno jak ja chcecie poznać odkrycie, którego dokonałem i które 
zostało potwierdzone przez najwybitniejszych badaczy pracujących 
przez wiele godzin w czasie ubiegłego tygodnia. Hej, hej, 
kochani. To jest to!
   - Znalazłem pająka - powiedział John Isidore.
   Trzy androidy popatrzyły w jego stronę, natychmiast 
przenosząc całą uwagę z telewizora na niego.
   - Pokaż go - poleciła Pris, wyciągając rękę.
   - Nie gadajcie, kiedy mówi Buster - warknął Roy Baty.
   - Nigdy nie widziałam pająka - oznajmiła Pris. Trzymała 
buteleczkę w obu dłoniach, obserwując zamknięte w niej 
stworzenie. - Tyle nóg. Po co mu tyle nóg, J.R.?
   - Takie właśnie są pająki - wyjaśnił Isidore. Czuł, jak 
łomocze mu serce, miał kłopoty z oddychaniem. - Mają osiem 
nóg.
   - Wiesz, co mi się zdaje, J.R.? - zapytała Pris wstając. 
- Sądzę, że nie potrzebuje tylu nóg.
   - Osiem? - przyłączyła się do niej Irmgarda Baty. - Czy 
nie wystarczyłyby mu cztery? Obetnijmy je i sprawdźmy. - 
Gwałtownie otworzyła torebkę i wyjęła czyste, ostre nożyczki 
do paznokci. Podała je Pris.
   J.R.Isidore ogarnęło paraliżujące przerażenie.
   Pris zaniosła buteleczkę do kuchni i usadowiła się przy 
stole. Zdjęła pokrywkę i wyrzuciła pająka na blat. - Pewnie 
nie będzie mógł równie szybko biegać - powiedziała - ale i 
tak nie miałby tu nic do złapania. Nie przeżyłby. - Sięgnęła 
po nożyczki.
   - Proszę - odezwał się Isidore.
   Popatrzyła na niego pytająco. 
   - Czy jest coś wart?
   - Nie męcz go - poprosił błagalnym głosem.
   Pris obcięła nożyczkami jedną nogę pająka.
   W saloniku Przyjacielski Buster oznajmił z ekranu 
telewizora. 
   - Popatrzcie na powiększenie widoczne we fragmencie tła. 
To niebo, które zazwyczaj obserwujemy. Poczekajcie, 
poproszę Earla Parametera, kierownika mojego zespołu 
badawczego, żeby przedstawił wam wstrząsające odkrycie.  
   Pris obcięła kolejną nogę pająkowi, przytrzymując go 
kantem dłoni. Uśmiechała się.
   - Powiększenia tych kadrów wideo - oznajmił nowy głos z 
telewizora - poddane dokładnym badaniom laboratoryjnym 
świadczą, że szare niebo i widoczny w dzień księżyc, na 
których tle porusza się Mercer, są nie tylko ziemskie -  są 
sztuczne.
   - Wszystko stracisz! - zawołała z niepokojem Irmgarda do 
Pris. Wbiegła do kuchni, zobaczyła, co robi Pris i 
powiedziała: - Zajmiesz się tym później. To ważne, o czym mówią. 
Dowodzi, że wszystko, w co wierzyliśmy...
   - Bądźcie cicho - polecił Roy Baty.
   -... jest prawdą - skończyła Irmgarda.
   Głos z telewizora ciągnął dalej: 
   - "Księżyc" jest namalowany. W powiększeniu, które 
obecnie widzicie państwo na ekranie, dostrzegalne są ślady 
pędzla. Istnieją również dowody, że skąpa roślinność i 
sterylna gleba - a być może również kamienie ciskane w 
Mercera przez niewidzialne osoby - są w równym stopniu 
fałszywe. Niewykluczone również, że te "kamienie" zostały 
wykonane z miękkiego plastyku i nie powodują prawdziwych 
ran.  
   - Innymi słowy - wtrącił się Przyjacielski Buster - 
Wilbur Mercer wcale nie cierpi.
   Kierownik grupy badawczej powiedział: 
   - Wreszcie udało się nam wytropić byłego pracownika z 
Hollywood, który zajmował się tam efektami specjalnymi. Pan 
Wade Cortot na podstawie wieloletniego doświadczenia 
stanowczo oświadcza, że postać "Mercera" może równie dobrze 
być grana przez jakiegoś drugoplanowego aktora 
przechodzącego przez plan filmowy. Cortot posunął się nawet 
do stwierdzenia, że rozpoznaje ów plan i oznajmił, iż był on 
wykorzystywany przez nie działającego już producenta 
filmowego, z którym Cortot prowadził rozmaite interesy 
kilkadziesiąt lat temu.  
   - A więc według Cortota - wtrącił się znowu Buster - 
właściwie nie ma wątpliwości.
   Pris obcięła już trzy nogi pająkowi, który pełzał 
żałośnie po blacie stołu, szukając drogi ucieczki do 
wolności. Nie znalazł jej.
   - Mówiąc szczerze, uwierzyliśmy Cortotowi - oznajmił 
kierownik grupy badawczej suchym, pedantycznym głosem - i 
poświęciliśmy wiele czasu na badania zdjęć drugoplanowych 
aktorów zatrudnionych kiedyś w nie istniejącym już 
hollywoodzkim przemyśle filmowym.  
   - I znaleźliście...
   - Posłuchajcie tego... - powiedział Roy Baty. Irmgarda 
nie odrywała oczu od ekranu, a Pris przerwała znęcanie się 
nad pająkiem.
   - Po przestudiowaniu wielu tysięcy zdjęć odnaleźliśmy 
bardzo starego człowieka o nazwisku Al Jarry, który grał 
szereg drugoplanowych ról w przedwojennych filmach. 
Wysłaliśmy zespół z naszego laboratorium do domu Jarry'ego w 
East Harmony w Indianie. Poproszę jednego z członków naszego 
zespołu, aby opisał, co odnaleźli. - Chwila ciszy, a potem 
nowy głos, równie monotonny, co poprzedni. - Dom na Lark 
Avenue w East Harmony jest nędzny i rozsypuje się, mieści 
się na skraju miasta, gdzie nie mieszka nikt poza Alem 
Jarrym. Zostaliśmy uprzejmie poproszeni do środka i 
usadowieni w pachnącym stęchlizną, pełnym pajęczyn i 
zachłamionym saloniku. Za pomocą telepatii zbadałem 
zamglony, zaśmiecony i leniwy umysł siedzącego przede mną 
Ala Jarry'ego.  
   - Słuchajcie - oznajmił Roy Baty. Siedział na krawędzi 
fotela, jakby szykując się do skoku.
   - Przekonałem się - ciągnął dalej technik - że ten starzec
w rzeczywistości wykonał serię krótkich, piętnastominutowych 
filmów wideo dla zleceniodawcy, którego nigdy nie widział.
Tak jak zakładaliśmy, "kamienie" rzeczywiście były wykonane 
z przypominającego gumę plastyku. Rozlaną "krew" imitował
keczup, a... - technik zachichotał - jedyne cierpienia, 
na jakie narażał się pan Jarry, wiązały się z faktem, że 
musiał cały dzień obyć się bez whisky.
   - Al Jarry - stwierdził Buster, którego twarz znowu 
pojawiła się na ekranie. - Proszę, proszę. Starzec, który 
nawet w przeszłości nie uczynił nic, co on lub my moglibyśmy 
szanować. Al Jarry wykonał nudny, pełen powtórek 
film, a właściwie serię filmów, dla nieznanej nam osoby.
Na razie nieznanej. Wyznawcy merceryzmu często 
twierdzą, że Wilbur Mercer nie jest człowiekiem i w gruncie 
rzeczy stanowi archetypiczną wyższą istotę, pochodzącą być 
może z innej gwiazdy. No cóż, w pewnym sensie jest to prawda. 
Wilbur Mercer nie jest człowiekiem, ponieważ w gruncie rzeczy 
nie istnieje. Świat, w którym dokonuje swej wspinaczki to
tanie, hollywoodzkie studio, które przed wieloma laty 
zostało pogrzebane w chłamie. Któż więc rozpowszechnił tę 
bujdę w systemie słonecznym? Pomyślcie trochę nad tym, kochani.
   - Może nigdy się nie dowiemy - mruknęła Irmgarda.
   - Może nigdy się nie dowiemy - stwierdził Buster. - Być 
może nie poznamy, jaki był cel tego oszustwa. Tak, kochani, 
oszustwa. Merceryzm jest oszustwem!
   - Sądzę, że wiemy - rzekł Roy Baty. - To oczywiste. 
Merceryzm pojawił się...
   - Zastanówcie się jednak nad tym - ciągnął dalej 
Przyjacielski Buster. - Zadajcie sobie pytanie, co sprawia 
merceryzm. No cóż, jeżeli wierzyć jego wielu wyznawcom, jego 
doświadczenie sprawia...
   - To empatia, którą posiadają ludzie - powiedziała 
Irmgarda.
   - ... że mężczyźni i kobiety w całym systemie słonecznym 
stają się jednością. Ale jednością, którą steruje tak zwany 
telepatyczny głos "Mercera". Zapamiętajcie to. Jakiś 
ambitny, przyszły Hitler mógłby...
   - Nie, to empatia - oznajmiła z ożywieniem Irmgarda. Z 
zaciśniętymi pięściami ruszyła do kuchni, do Isidore. - 
Czy to nie sposób na udowodnienie, że ludzie są w stanie 
zrobić coś, czego my nie możemy? Ponieważ bez doświadczenia 
Mercera mamy tylko wasze słowo na to, że czujecie tę 
waszą empatię, to wspólne, grupowe przeżycie. Jak się ma 
pająk? - Pochyliła się nad ramieniem Pris.
   Pris odcięła nożyczkami następną nogę.
   - Ma cztery - oznajmiła. - Nie chce chodzić. A przecież może.
   Roy Baty pojawił się w drzwiach, oddychając głęboko. Na 
jego twarzy malowało się spełnienie. 
   - Zrobione. Buster powiedział to na głos i prawie każdy 
człowiek w systemie usłyszał jego słowa: "Merceryzm jest 
oszustwem". Całe doświadczenie związane z empatią jest 
oszustwem. - Podszedł bliżej i z zaciekawieniem popatrzył na 
pająka.  
   - Nie chce chodzić - oświadczyła Irmgarda.
   - Mogę go zmusić. - Roy Baty wziął pudełko zapałek i 
zapalił jedną. Podsuwał ją do pająka, coraz bliżej i bliżej, 
aż wreszcie stworzenie zaczęło odpełzać na bok.
   - Miałam rację - oświadczyła Irmgarda. - Czy nie mówiłam, 
że może chodzić mając tylko cztery nogi? - Popatrzyła z 
wyczekiwaniem na Isidore. - Co ci jest? - Dotknęła jego 
ramienia i powiedziała: - Niczego nie utraciłeś. Zapłacimy 
tyle, ile... jak to się nazywa?... ile podaje katalog Sidneya. 
Nie bądź taki smutny. Czy to nie ciekawe, co odkryli na 
temat Mercera? Te badania? Hej, odpowiedz. - Szturchnęła go, 
zaniepokojona. 
   - Jest przygnębiony - rzekła Pris. - Ponieważ ma skrzynkę 
empatyczną. W drugim pokoju. Czy z niej korzystasz, J.R.? - 
spytała Isidore.
   - Oczywiście, że korzysta  - odpowiedział Roy Baty. - 
Wszyscy to robią... Albo robili. Teraz może zaczną się 
zastanawiać.
   - Nie przypuszczam, by spowodowało to koniec kultu Mercera 
- powiedziała Pris. - Ale dokładnie w tej właśnie chwili wiele
ludzkich istot cierpi. Czekaliśmy na to od wielu miesięcy - 
zwróciła się do Isidore. - Wiedzieliśmy, że to nastąpi, ta 
rewelacja Bustera. - Zawahała się, a potem dodała. - No cóż, 
czemu nie. Buster jest jednym z nas.  
   - Jest androidem - wyjaśniła Irmgarda. - I nikt o tym nie 
wie. To znaczy, żaden człowiek.
   Pris obcięła nożyczkami kolejną nogę pająkowi. John 
Isidore natychmiast odepchnął ją i wziął do ręki umęczone 
stworzenie. Zaniósł je do zlewu i utopił. Jednocześnie 
poczuł, jak toną również jego nadzieje. Równie szybko jak 
pająk. 
   - Jest naprawdę zmartwiony - powiedziała wyraźnie 
zdenerwowana Irmgarda. - Nie rób takiej miny, J.R. I 
dlaczego nic nie mówisz? To mnie strasznie smuci - zwróciła 
się do Pris i męża - kiedy tak stoi przy zlewie i milczy. 
Nie powiedział ani słowa od chwili, gdy włączyliśmy 
telewizor.  
   - To nie telewizja - wyjaśniła Pris. - Chodzi mu o 
pająka. Prawda, Johnie R. Isidore? Przejdzie mu - zwróciła 
się do Irmgardy, która wyszła do drugiego pokoju, żeby zgasić 
telewizor.
   Roy Baty przyglądał się z rozbawieniem Isidore.
   - Wszystko się już skończyło, Iz - odezwał się w końcu. - 
Myślę o merceryzmie. - Wyjął za pomocą gwoździa zwłoki 
pająka ze zlewu. - Może to był ostatni pająk - oznajmił. - 
Ostatni żywy pająk na Ziemi. - Zamyślił się przez chwilę. - 
W takim razie z pająkami również wszystko się już skończyło.  
   - Ja... Nie czuję się najlepiej - powiedział Isidore. 
Wyjął z szafki kuchennej kubek. Stał przez jakiś czas, nie 
wiedział jak długo. A potem odezwał się do Roya Baty'ego: - 
Czy niebo za Mercerem jest tylko pomalowane? Nieprawdziwe?
   - Widziałeś powiększenia w telewizorze - odparł Roy Baty. 
- Ślady pędzla.
   - Merceryzm nie jest skończony - odparł Isidore. Coś 
niepokoiło te trzy androidy, coś straszliwego. Pająk, 
pomyślał. Może jak powiedział Roy Bay, to był ostatni 
pająk na Ziemi. I pająka już nie ma. Mercera nie ma. 
Zobaczył kurz i zniszczenie rozprzestrzeniające się po całym 
mieszkaniu - słyszał nadciąganie chłamu, ostateczny rozpad 
wszystkich form, nieobecność, która wreszcie wygra. 
Narastała wokół niego, gdy tak stał, trzymając w ręku pusty, 
fajansowy kubek. Szafy w kuchni trzasnęły i pękły. 
Przewrócił się, gdy zapadła się pod nim podłoga. 
   Wyciągnął rękę i dotknął ściany. Jego dłoń przebiła 
powierzchnię. Szare cząsteczki tynku osypały się w dół, 
przypominając radioaktywny pył na zewnątrz. Usiadł przy 
stole i puste w środku nogi krzesła wygięły się pod nim 
jakby były spróchniałe. Wstał szybko, odstawił kubek i 
próbował naprawić krzesło, przywrócić mu dawny kształt. 
Krzesło rozpadło się w jego rękach, śruby łączące 
poszczególne części wysunęły się i wisiały teraz luźno. 
Zobaczył, jak stojący na stole kubek pęka, siatka drobnych 
szczelin pokrywa go niby cień dzikiego wina, a potem z 
krawędzi kubka odpadł kawałek, odsłaniając nierówne, 
pobawione polewy wnętrze.
   - Co on robi? - usłyszał dobiegający go z oddali 
głos Irmgardy Baty. - Wszystko niszczy! Isidore, przestań...
   - Wcale tego nie robię - odpowiedział. Niepewnym krokiem 
przeszedł do saloniku. Stał przy obszarpanej sofie i patrzył 
na żółtą, poplamioną ścianę, na wszystkie plamy pozostawione 
przez pełzające po niej już od wielu lat martwe owady i znowu 
pomyślał o zwłokach pająka z trzema pozostałymi nogami. 
Wszystko tutaj jest stare, pomyślał. Dawno temu zaczęło się 
rozkładać i nic już tego nie powstrzyma. Zwłoki pająka 
opanowały wszystko.
   W zagłębieniu zapadniętej podłogi pojawiły się szczątki 
zwierząt. Głowa wrony, zmumifikowane łapy, które mogły 
kiedyś należeć do małpy. Nieco z boku stał osioł, nieruchomy, 
ale mimo to najwyraźniej żywy, przynajmniej nie zaczął się 
jeszcze rozkładać. Isidore ruszył w jego stronę czując, jak 
przypominające suche patyki kości pękają pod podeszwami jego 
butów. Zanim jednak dotarł do osła - jednego ze stworzeń, 
które kochał najbardziej - lśniąca granatem wrona spadła z 
góry i usiadła na pysku zwierzęcia. Nie, powiedział na głos, ale 
wrona szybko wydziobała osłu oczy. Znowu, pomyślał. Znowu mi 
się to zdarza. Będę tu, w dole, bardzo długo, uświadomił 
sobie. Jak poprzednio. Zawsze trwa to długo, ponieważ nic 
się tu nie zmienia. Nadchodzi moment, kiedy nawet nie ulega 
rozkładowi.
   Zaszeleścił suchy wiatr i wokół niego zaczęły rozsypywać 
się stosy kości. W tym stadium nawet wiatr je niszczy, 
uświadomił sobie. Za chwilę ustanie czas. Chciałbym 
pamiętać, w jaki sposób mogę stąd się wydostać, pomyślał.  
Spojrzał do góry i nie zobaczył nic, czego mógłby się 
złapać.  
   Mercer, powiedział głośno. Gdzie teraz jesteś? To świat 
grobów i znowu w nim jestem, ale tym razem nie ma ciebie.
   Coś wpełzło na jego stopę . Ukląkł i zaczął szukać - 
znalazł, bo poruszało się bardzo wolno. Był to okaleczony 
pająk, posuwający się niepewnie na pozostałych nogach. 
Podniósł go i położył w zagłębieniu dłoni. Kości, uświadomił 
sobie, zaczęły się zmieniać, pająk znowu żyje. Mercer musi 
być w pobliżu.
   Wiatr wiał i pod jego tchnieniem pozostałe kości pękały 
i rozsypywały się, ale Isidore czuł obecność Mercera. Chodź 
tu, powiedział do niego. Wpełznij na moją stopę albo znajdź 
inny sposób, aby do mnie dotrzeć. Dobrze. Mercer, pomyślał. 
Powiedział na głos: 
   - Mercer!
   Przez otaczający krajobraz nadchodziły rośliny, wkręcały 
się w ściany i drążyły je do chwili, kiedy stały 
się swoim własnym nasieniem. Nasiono napęczniało, pękło i 
eksplodowało wewnątrz przerdzewiałej stali i odłamków 
betonu, które niegdyś były ścianami. Ale po tym, gdy 
zniknęły już ściany, pozostała pustka, pustka następowała 
po wszystkim innym. Poza kruchą, niewyraźną postacią 
Mercera. Starzec stał przed nim z pogodnym wyrazem twarzy.
   - Czy niebo jest namalowane? - zapytał Isidore. - Czy 
rzeczywiście przy powiększeniu widać pociągnięcia pędzlem?
   - Tak - odparł Mercer. 
   - Nie dostrzegłem ich.
   - Byłeś zbyt blisko. Musiałbyś się znaleźć w wielkiej 
odległości, w takiej jak androidy. Mają lepszą perspektywę.
   - Czy dlatego twierdzą, że jesteś oszustwem?
   - Jestem oszustwem - odparł Mercer. - Są szczerzy, ich 
badania są prawdziwe. Z ich punktu widzenia jestem wiekowym, 
emerytowanym statystą, który nazywa się Al Jarry. Wszystko 
w ich demistyfikacji jest prawdą. Przeprowadzili ze mną wywiad, 
tak jak twierdzą. Powiedziałem im wszystko, co chcieli 
wiedzieć, całą ich prawdę.
   - Również o whisky?
   Mercer uśmiechnął się. 
   - To też była prawda. Wykonali dobrą 
robotę i z ich punktu widzenia rewelacja Przyjacielskiego 
Bustera jest przekonująca. Będą mieli kłopoty ze zrozumieniem, 
dlaczego nic się nie zmienia. Ponieważ ty wciąż jesteś tutaj 
i ja wciąż tu jestem. - Mercer zatoczył łuk ręką wskazując 
nagie zbocze wzgórza, całe to dobrze znane miejsce. - Właśnie 
wydobyłem cię ze świata grobów i będę to czynił nadal, aż nie 
przestanie cię to ciekawić i zechcesz zrezygnować. Ale 
będziesz musiał przestać mnie szukać, ponieważ ja nigdy nie 
przestanę szukać ciebie.
   - Nie podobała mi się ta historia z whisky - powiedział 
Isidore. - To poniżające.
   - Uważasz tak dlatego, że sam jesteś wysoce moralną osobą. 
A ja nie. Nie osądzam, nawet samego siebie. - Mercer wyciągnął 
rękę ze skierowaną ku górze zaciśniętą pięścią. - 
Zanim o tym zapomnę. Mam tu coś twojego. - Rozchylił palce. 
Na jego dłoni leżał okaleczony pająk, ale jego obcięte nogi 
były znowu na swoich miejscch.
   - Dziękuję - Isidore przyjął pająka. Zaczął mówić coś 
jeszcze...
   Zajazgotał dzwonek alarmowy.
   - W budynku jest łowca! - warknął Roy Baty. - Zgaście 
światła. Odciągnijcie go od skrzynki empatycznej, musi być 
gotów przy drzwiach. Dalej - ruszcie go!
.T:r1920





                        Rozdział XIX

   John Isidore spojrzał w dół i zobaczył własne dłonie - 
ściskały dwa uchwyty skrzynki empatycznej. Kiedy stał, 
patrząc na nie, światło w jego saloniku zgasło. 
Dostrzegł, jak w kuchni Pris szybko łapie stojącą na stole 
lampę.
   - Posłuchaj, J.R. - Irmgarda szepnęła mu ostro do ucha. 
Schwyciła go gwałtownie za ramię, z rozgorączkowaniem wbijając 
mu paznokcie w skórę. Zdawała się zupełnie nie zdawać sobie 
sprawy z tego, co robi. W mdłym świetle padającym z zewnątrz
twarz Irmgardy była zniekształcona, niewyraźna. - Kiedy 
zastuka, jeżeli zastuka - szepnęła - będziesz musiał podejść 
do drzwi. Pokażesz mu swój dowód rejestracyjny i powiesz,
że to twoje mieszkanie i nikogo poza tobą tu nie ma. I 
każ mu pokazać nakaz.
   Pris, która stała po jego drugiej stronie, szepnęła:  
   - Nie pozwól mu wejść, J.R. Nie mów nic, zrób wszystko, żeby 
go powstrzymać. Wiesz, co łowca może zrobić, kiedy tu 
wpadnie? Czy wiesz, co może z nami zrobić?
   Isidore odsunął się od dwóch żeńskich androidów i po 
omacku odnalazł drogę do drzwi. Namacał klamkę i zatrzymał 
się, nasłuchując. Czuł znajdujący się za drzwiami korytarz, 
tak jak zawsze - pusty, dudniący echem i bez życia.
   - Czy coś słyszysz? - zapytał Roy Baty, pochylając się do 
przodu. Isidore poczuł jego cuchnące, skulone ciało, płynący 
od niego strach, lęk emanujący z niego, tworzący mgłę. - 
Wyjdź i rozejrzyj się.
   Isidore otworzył drzwi i rozejrzał się po słabo 
oświetlonym korytarzu. Powietrze na zewnątrz było właściwie 
czyste, mimo osadu pyłu. Wciąż trzymał  w dłoni pająka, 
którego otrzymał od Mercera. Czy był to rzeczywiście ten sam 
pająk, którego Pris kaleczyła za pomocą nożyczek do paznokci 
Irmgardy Baty? Zapewne nie. Nigdy się tego nie dowie. Ale w 
każdym razie ten żył, pełzał w jego zamkniętej dłoni, nie 
gryząc go. Jak w przypadku większości małych pająków, jego 
szczęki nie były w stanie przebić ludzkiej skóry.  
   Dotarł do końca korytarza, zszedł po schodach i wyszedł 
na zewnątrz, na coś, co kiedyś było ścieżką prowadzącą przez 
ogród. Ogród został zniszczony w czasie wojny, a betonowe
płyty popękały w tysiącach miejsc. Ale znał powierzchnię, 
czuł ją pod stopami i szedł po niej wzdłuż budynku, aż 
dotarł wreszcie do jedynego zielonego miejsca w okolicy, 
skrawka przesyconych pyłem, przywiędłych chwastów. Tam też 
wypuścił swojego pająka. Poczuł dotknięcie nóg, kiedy 
schodził mu z dłoni. Cóż, to było to. Wyprostował się.
   Na chwastach spoczął promień latarki i w jego blasku na 
wpół martwe źdźbła chwastów zaczęły sprawiać groźne 
wrażenie. Teraz mógł dostrzec pająka, spoczywał na ząbkowanym 
liściu. A więc udało mu się wydostać.
   - Co pan zrobił? - zapytał mężczyzna trzymający latarkę.
   - Wypuściłem pająka - odparł, zastanawiając się, dlaczego 
mężczyzna tego nie widzi. W żółtym promieniu latarki pająk 
wydawał się ogromny. - Żeby mógł sobie pójść. 
   - Dlaczego nie zabrał go pan do swojego mieszkania? 
Mógłby go pan trzymać w słoiku. Według styczniowego Sidneya 
wartość pająków wzrosła o dziesięć procent. Mógłby pan 
dostać za niego ponad sto dolarów.
   - Gdybym go zabrał - odparł Isidore. - Znowu by go 
pokroiła. Na kawałki, żeby zobaczyć, co się stanie.
   - Androidy to robią - oznajmił mężczyzna. Sięgnął do 
kieszeni płaszcza, wydobył coś, otworzył i wyciągnął w stronę 
Isidore.
   W niezbyt silnym świetle łowca wyglądał przeciętnie, nie 
robił jakiegoś imponującego wrażenia. Okrągła twarz, bez 
zarostu, regularne rysy - przypominał urzędnika w jakimś 
biurze. Metodyczny, ale o swobodnym sposobie bycia. Wcale 
nie był ucieleśnionym półbogiem, jak spodziewał się Isidore.
   - Jestem oficerem śledczym z Wydziału Policji w San 
Francisco. Nazywam się Deckard, Rick Deckard. - Mężczyzna 
zamknął legitymację i włożył z powrotem do kieszeni 
płaszcza. - Są tam na górze? Cała trójka?
   - No cóż, są - odparł Isidore. - Opiekuję się nimi. Dwa 
są kobietami. Ostatnimi z całej grupy, pozostałe nie żyją. 
Przyniosłem telewizor Pris z jej mieszkania i wstawiłem do 
swojego, żeby mogli obejrzeć Przyjacielskiego Bustera. Buster 
udowodnił ponad wszelką wątpliwość, że Mercer nie istnieje. 
- Isidore czuł podniecenie, zdając sobie sprawę, że wie coś 
ważnego - nowość, z której łowca nie zdawał sobie sprawy.
   - Chodźmy na górę - rzekł Deckard. Nagle okazało się, że 
trzyma w ręku pistolet laserowy wycelowany w Isidore. Potem 
z niezdecydowaniem schował go. - Jesteś specjalem, prawda? - 
zapytał. - Kurzym móżdżkiem?
   - Ale mam pracę. Prowadzę ciężarówkę... - Z przerażeniem 
uświadomił sobie, że zapomniał nazwy. - ...kliniki dla 
zwierząt - oznajmił. - Szpital dla Zwierząt Van Nessa - 
dodał. - J-j-jego właścicielem jest Hannibal Sloat.
   - Czy zaprowadzisz mnie na górę i pokażesz, w którym 
mieszkaniu się znajdują? - zapytał Deckard. - Jest tu ponad 
tysiąc lokali, zaoszczędziłbyś mi mnóstwo czasu. 
- W jego głosie słychać było zmęczenie. 
   - Jeżeli je pan zabije, nie będę w stanie znowu zespolić 
się z Mercerem - odparł Isidore.
   - Nie zaprowadzisz mnie? Wskaż mi tylko piętro. Ustalę 
sam, które to mieszkanie.  
   - Nie - oświadczył Isidore.
   - Na podstawie prawa stanowego i federalnego - zaczął 
Deckard. Przerwał nagle, zaprzestając przesłuchania. - 
Dobranoc - oznajmił i odszedł ścieżką w stronę budynku. 
Jego latarka oświetlała żółto ścieżkę pod jego stopami.
                              *
   Wewnątrz budynku Rick Deckard zgasił latarkę i szedł 
wzdłuż korytarza kierując się światłem wpuszczonych w ścianę
słabych żarówek. Rozmyślał. Kurzy móżdżek wiedział, że są 
androidami, wiedział o tym, zanim mu powiedziałem. Ale nie 
zrozumiał. Z drugiej jednak strony, któż rozumie? Czy ja
rozumiem? Czy rozumiałem? A jeden z nich będzie repliką Rachel, 
przypomniał sobie. Może specjal z nią żył. Ciekawe, jak mu 
się to podobało. Może to ona, według niego, pokroiła 
pająka? Mógłbym wrócić i wziąć pająka, pomyślał. Nigdy nie 
znalazłem żywego, dziko żyjącego zwierzęcia. To musi być 
wspaniałe wrażenie popatrzeć w dół i zobaczyć coś biegnącego 
po ziemi. Może coś takiego zdarzy się kiedyś i mnie. 
   Przyniósł z samochodu aparaturę podsłuchową. Ustawił teraz
obrotowy ryjek wykrywacza z ekranem oscyloskopowym. W ciszy 
korytarza ekran pozostawał martwy. Nie na tym piętrze, 
pomyślał. Przełączył na przeszukiwanie w pionie. Na tej osi 
aparatura zarejestrowała słaby sygnał. Na górze. Wziął 
wykrywacz i teczkę, i wszedł po schodach na następne piętro. 
   W cieniu stała postać.
   - Jeżeli się ruszysz, usunę cię - ostrzegł Rick. Czekał 
na niego mężczyzna. Deckard czuł twardy kształt pistoletu 
laserowego w dłoni, ale nie był w stanie unieść i wycelować 
broni. Został zaskoczony, mężczyzna pojawił się znikąd.
   - Nie jestem androidem - rzekła postać. - Nazywam się 
Mercer. - Wszedł w krąg światła. - Znajduję się w tym 
budynku ze względu na pana Isidore. Specjala, który miał 
pająka. Rozmawiał pan z nim krótko przed domem. 
   - Czy jestem obecnie wykluczony z merceryzmu? - spytał 
Rick. - Tak jak powiedział kurzy móżdżek? Ze względu na to 
co zrobię za kilka minut?
   - Pan Isidore mówił w swoim, a nie w moim imieniu. To co 
pan uczyni, musi zostać zrobione. Już to powiedziałem. - 
Uniósł rękę i wskazał schody za Rickiem. - Przyszedłem 
powiedzieć, że jedno z nich jest za panem i niżej, a nie w 
mieszkaniu. Jest najgroźniejsze z całej trójki i musi pan je 
usunąć jako pierwsze. - Szeleszczący, starczy głos nabrał 
nagle zapału. - Szybko, panie Deckard. Na schodach.  
   Z wysuniętym do przodu pistoletem Rick obrócił się 
gwałtownie i przykucnął, spoglądając w stronę schodów. Pod 
górę posuwistym krokiem wchodziła kobieta. Kierowała się w 
jego stronę. Znał ją. Poznał i opuścił pistolet. - Rachel - 
powiedział, zaskoczony. Pojechała za nim swoim hoverem, 
śledziła go aż tutaj? Ale dlaczego? - Wracaj do Seattle - 
powiedział. - Zostaw mnie w spokoju. Mercer mi powiedział, 
że mam to zrobić. - I wtedy zobaczył, że niezupełnie 
przypomina Rachel.
   - Jesteśmy dla siebie stworzeni - powiedział android, 
zbliżając się do niego z rękami wyciągniętymi tak, jakby 
chciał go objąć. Ubranie, pomyślał, jest nie takie. Ale 
oczy, takie same oczy. I jest jeszcze więcej takich jak ona, 
może być cały legion, z których każda ma własne imię, ale 
wszystkie są Rachel Rosen - Rachel, prototyp wykorzystany 
przez producenta do ochrony pozostałych. Wystrzelił do niej, 
gdy rzuciła się w jego stronę. Android eksplodował i jego 
części rozleciały się na wszystkie strony. Zasłonił twarz, a 
potem spojrzał znowu i zobaczył, jak jej pistolet laserowy 
toczy się po schodach. Metalowy przedmiot spadający w dół, 
odbijając się o stopnie, z coraz wolniejszym i słabnącym 
echem. Mercer powiedział, że to będzie najtrudniejsze z całej 
trójki. Rozejrzał się, poszukując Mercera. Starzec zniknął. 
Mogą mnie prześladować Rachele Rosen dopóki umrę albo dopóki 
ten typ nie stanie się przestarzały. A teraz pozostałe dwa, 
pomyślał. Mercer powiedział, że jednego z nich nie ma w 
mieszkaniu. Mercer mnie chronił, uświadomił sobie. Objawił 
się i okazał mi pomoc. Ona... to... załatwiłoby mnie, 
powiedział do siebie, gdyby Mercer mnie nie ostrzegł. Mogę 
teraz odpocząć, uświadomił sobie. To był ten niemożliwy 
moment, wiedziała, że nie mogę tego zrobić. Ale już po 
wszystkim. Dzięki instynktowi. Zrobiłem coś, czego nie mogłem 
zrobić. Batych wyśledzę dzięki zwykłej procedurze. 
Będzie z nimi trudno, ale nie aż tak jak z tym.
   Stał samotnie w pustym korytarzu. Mercer opuścił go, 
ponieważ zrobił to, po co przyszedł. Rachel - albo właściwie 
Pris Stratton - została zastrzelona i nie pozostało już nic, 
tylko on sam. Ale gdzieś w tym budynku Baty'owie czekali i 
wiedzieli. Domyślali się, co zrobił. Być może, w tej właśnie 
chwili bali się. To była ich reakcja na jego obecność w 
budynku. Ich próba zamachu. Gdyby nie Mercer, mogłoby się im 
udać. Teraz dla nich nadeszła zima.
   Muszę zrobić to, po co tu przyszedłem, uświadomił 
sobie. Ruszył szybkim krokiem korytarzem i natychmiast 
jego aparatura zarejestrowała aktywność mózgową. Odnalazł 
ich mieszkanie. Nie potrzebował już aparatury. Odłożył ją i 
zastukał do drzwi. 
   Z wnętrza rozległ się męski głos: 
   - Kto tam?
   - Tu Isidore - odparł Rick. - Proszę mnie wpuścić, bo 
o-o-piekuję się panem i tymi dwoma kobietami. 
   - Nie otwieramy drzwi - odpowiedział kobiecy głos.
   - Chcę obejrzeć Przyjacielskiego Bustera w telewizorze 
Pris - oznajmił Rick. - Teraz, kiedy udowodnił, że Mercer nie 
istnieje, należy koniecznie go oglądać. Prowadzę ciężarówkę 
dla Szpitala dla Zwierząt Van Nessa, należącego do pana 
Hannibala S-s-sloata. - Zaczął się jąkać. - Cz-czy-czy 
otworzycie mi drzwi? T-t-to moje mieszkanie. - Czekał przez 
chwilę i drzwi otworzyły się. Wewnątrz mieszkania zobaczył 
mrok i dwa niewyraźne kształty. 
   Drobniejsza, kobieca postać powiedziała: 
   - Musi pan przeprowadzić testy.
   - Za późno - odparł Rick. Wyższa postać próbowała 
zatrzasnąć drzwi i włączyć jakieś elektroniczne urządzenie. 
- Nie - oznajmił Deckard. - Muszę wejść. - Pozwolił Royowi 
Baty'emu wystrzelić, ale sam nie odpowiedział ogniem. Zrobił 
unik i poczekał, aż promień lasera przejdzie tuż obok niego. 
- Utraciłeś ochronę prawną strzelając do mnie - oświadczył. 
- Powinieneś mnie zmusić do przeprowadzenia testu Voigta- 
Kampffa. Ale teraz nie ma to już znaczenia. - Po raz drugi 
Roy Baty wystrzelił i chybił. Rzucił broń i pobiegł w głąb 
mieszkania, do innego pokoju i być może do pozostawionego 
tam elektronicznego oprzyrządowania.
   - Dlaczego Pris cię nie załatwiła? - spytała Irmgarda 
Baty.
   - Nie ma żadnej Pris - odpowiedział. - Jest tylko Rachel 
Rosen. Zawsze i ciągle. - Dostrzegł blaster w jej 
niewyraźnie majaczącej dłoni. Musiał jej go podać Roy Baty. 
Chciał zwabić Ricka w głąb mieszkania i umożliwić Irmgardzie 
zaatakowanie od tyłu, strzelenie mu w plecy. - Bardzo mi 
przykro, pani Baty - oświadczył Rick i usunął ją.
   Ukryty w drugim pokoju Roy Baty wrzasnął rozpaczliwie.
   - Dobra, kochałeś ją - powiedział Rick. - A ja kochałem 
Rachel. A specjal kochał tę drugą Rachel. - Zastrzelił 
Baty'ego. Ciało wielkiego mężczyzny szarpnęło się i 
przewróciło jak ułożony zbyt wysoko stos oddzielnych, 
kruchych przedmiotów. Runęło na stół kuchenny, pociągając za 
sobą talerze i sztućce. Obwody nerwowe sprawiły, że przez 
jakiś czas drgało jeszcze i szarpało w skurczach, w końcu 
jednak umarło. Rick nie zwracał na nie uwagi, nie spoglądał 
ani na nie, ani na Irmgardę Baty przy drzwiach wejściowych. 
Dostałem ostatniego, uświadomił sobie Rick. Sześć jednego 
dnia, niemal rekord. A teraz wszystko się już skończyło i 
mogę wrócić do domu, do Iran i kozy. I będziemy od razu 
mieli dosyć pieniędzy.
   Usiadł na sofie i kiedy tak siedział w pogrążonym w ciszy 
mieszkaniu, pomiędzy nieruchomymi przedmiotami, w drzwiach 
zjawił się Isidore.
   - Lepiej nie patrz - powiedział Rick.
   - Widziałem ją na schodach. Pris. - Specjal płakał.
   - Nie przejmuj się tym tak bardzo - rzekł Rick. Wstał 
niepewnie, z trudem. - Gdzie masz telefon?
   Specjal nie odpowiedział. Po prostu stał nieruchomo. A 
więc Rick sam ruszył na poszukiwania telefonu, znalazł go i 
zadzwonił do biura Harry'ego Bryanta.

                         Rozdział XX

   - Dobrze - oświadczył Harry Bryant po wysłuchaniu 
wiadomości. - No cóż, idź trochę odpocząć. Wyślemy samochód 
patrolowy, żeby zabrał te trzy ciała.
   Rick Deckard odłożył słuchawkę. 
   - Androidy są głupie - powiedział z wściekłością do 
specjala. - Roy Baty nie potrafił odróżnić mnie od ciebie. 
Myślał, że to ty stoisz za drzwiami. Policja tu sprzątnie. 
Może lepiej będzie, jeżeli przeniesiesz się do innego 
mieszkania, zanim skończą? Nie chciałbym siedzieć tu w 
otoczeniu tych szczątków.  
   - W-w-wyprowadzam się z tego budynku - odpowiedział 
Isidore. - B-b-będę żył bliżej centrum, tam, gdzie jest w-w-
więcej ludzi.
   - Wydaje mi się, że w moim budynku jest wolne mieszkanie 
- rzekł Rick.
   - N-n-nie chcę m-m-mieszkać niedaleko pana - wyjąkał 
Isidore.
   - Wyjdź na zewnątrz albo na górę - poradził Rick. - Nie 
zostawaj tutaj.
   Specjal zmieszał się, nie wiedząc, co robić dalej. Na jego 
twarzy pojawiło się mnóstwo niewysłowionych uczuć, aż wreszcie 
odwrócił się i powłócząc nogami wyszedł z mieszkania, 
pozostawiając Ricka w samotności.
   I to właśnie moja praca, pomyślał Rick. Jestem plagą, jak 
głód lub zaraza. W ślad za mną podąża odwieczna klątwa. 
Tak, jak powiedział Mercer - moim przeznaczeniem jest 
czynienie zła. Wszystko, co zrobiłem, było od samego początku 
złe. W każdym razie pora wracać do domu. Może, jeżeli pobędę 
trochę z Iran, zdołam zapomnieć.
                              *
   Kiedy przybył do własnego domu, Iran przywitała go na 
dachu. Spoglądała na niego w dziwny, rozkojarzony sposób. 
W ciągu wszystkich lat ich małżeństwa nie widział jej w takim 
stanie.
   Objął ją i powiedział: 
   - Już po wszystkim. I zastanawiałem się. Może Harry 
Bryant będzie mógł mnie przenieść...  
   - Rick - przerwała mu. - Muszę ci coś powiedzieć. Bardzo 
mi przykro. Koza nie żyje.
   Z jakiegoś powodu nie był tym wcale zaskoczony. Wiadomość 
sprawiła jedynie, że poczuł się gorzej. Ciężar napierający na 
niego ze wszystkich stron zwiększył się jeszcze bardziej. - 
Mam wrażenie, że w umowie jest gwarancja - powiedział. - 
Jeżeli zachoruje w ciągu dziewięćdziesięciu dni od zakupu, 
sprzedawca...
   - Nie zachorowała. Ktoś... - Iran odchrząknęła i ciągnęła 
dalej ochrypłym głosem. - Ktoś tu przyleciał, wyciągnął 
kozę z klatki i zaciągnął ją na krawędź dachu.
   - I zepchnął? - zapytał.
   - Tak. - Skinęła głową.
   - Czy widziałaś, kto to był?
   - Bardzo wyraźnie - odparła Iran. - Barbour jeszcze się 
tu kręcił. Zszedł na dół i zawołał mnie. Wezwaliśmy 
policję, ale zanim przyjechała, zwierzę nie żyło, a ona 
odleciała. Drobna dziewczyna o ciemnych włosach i dużych, 
czarnych oczach, bardzo szczupła. Była ubrana w długi, 
łuskowaty płaszcz. Miała torbę typu konduktorka.
I wcale się nie kryła. Jakby jej nie zależało.
   - Tak, nie zależało jej - powiedział. - Rachel nic nie 
obchodziło, czy ją zobaczysz. Najprawdopodobniej chciała, 
żebyś ją widziała, aby w ten sposób dotarło do mnie, kto to 
zrobił. - Pocałował ją. - Czekałaś tu na mnie przez cały 
czas?
   - Tylko pół godziny. Wtedy właśnie się to stało, pół 
godziny temu. - Iran delikatnie oddała mu pocałunek. - To 
takie straszne. Takie bezsensowne.
   Zawrócił do swojego hovera, otworzył drzwi i usiadł za 
kierownicą. 
   - Wcale nie bezsensowne - odparł. - Zrobiła coś, 
co według niej miało sens. - Sens dla androida, pomyślał.
   - Dokąd jedziesz? Czemu nie zejdziesz na dół i... nie 
pobędziesz ze mną? Telewizja podała wstrząsającą wiadomość. 
Przyjacielski Buster twierdzi, że Mercer jest oszustwem. Co 
o tym myślisz, Rick? Sądzisz, że może to być prawda?
   - Wszystko jest prawdą - odparł. - Wszystko, co ktokolwiek
kiedykolwiek pomyślał. - Włączył silnik.
   - Nic ci się nie stanie?
   - Nic mi się nie stanie - odpowiedział i pomyślał, że ma 
zamiar umrzeć. Ale zarazem jedno i drugie jest prawdziwe. 
Zamknął drzwi, pomachał ręką Iran i wzbił się w nocne niebo.
   Kiedyś, pomyślał, mógłbym dostrzec gwiazdy. Ale teraz 
jest już tylko pył. Od lat nikt nie widział gwiazd, 
przynajmniej z Ziemi. Może polecę gdzieś, skąd widać 
gwiazdy, pomyślał, gdy tymczasem hover nabierał prędkości i 
wznosił się coraz wyżej. Oddalał się od San Francisco, 
kierując w stronę nie zamieszkanych pustkowi na północy. Do 
miejsca, gdzie nie podążyłaby żadna żywa istota. Chyba że 
poczułaby nadchodzący koniec.
.T:r2122




                        Rozdział XXI

   W świetle wczesnego poranka widniejąca w dole szara, 
pokryta śmieciem ziemia wydawała się rozpościerać w 
nieskończoność. Kamienie wielkości domu tu właśnie przestały 
się toczyć i teraz leżały obok siebie. Rick pomyślał: To 
przypomina magazyn, z którego zabrano cały towar. Pozostały 
tylko fragmenty opakowań, pudła, które same w sobie nic nie 
znaczą. Kiedyś, pomyślał, rosło tu zboże i pasły się 
zwierzęta. Cóż za niezwykły pomysł, że coś mogłoby właśnie 
tutaj skubać trawę.
   Jakie dziwne miejsce wymyślił sobie, żeby umrzeć.
   Zniżył hovera i przez chwilę leciał nad samą
powierzchnią. Co powiedziałby o mnie Dave Holden? - zadał 
sobie pytanie. W pewnym sensie jestem obecnie największym 
żyjącym łowcą. Nikt dotąd nie usunął sześciu Nexusów-6 w 
ciągu dwudziestu czterech godzin i zapewne nikt więcej tego 
nie uczyni. Powinienem do niego zadzwonić, pomyślał.
   Pojawiło sią przed nim usiane głazami zbocze wzgórza i 
poderwał hovera do góry. Jestem zmęczony, pomyślał. Nie 
powinienem tak długo prowadzić. Wyłączył zapłon, przez jakiś 
czas opadał lotem ślizgowym i wreszcie posadził pojazd na 
ziemi. Chwilęjechał w górę po zboczu podskakując 
i rozrzucając na boki kamienie, aż wreszcie zatrzymał się ze 
zgrzytem i lekkim poślizgiem.
   Podniósł słuchawkę samochodowego wideofonu i połączył się 
z centralą w San Francisco. 
   - Chcę mówić ze szpitalem Mount Zion - powiedział.
   Natychmiast na ekranie pojawiła się następna telefonistka. 
   - Szpital Mount Zion.
   - Macie pacjenta o nazwisku Dave Holden - oznajmił Rick. 
- Czy mógłbym z nim mówić? Czy czuje się dość dobrze?
   - Proszę chwileczkę poczekać, zaraz sprawdzę. - Ekran na 
chwilę pociemniał. Czas mijał. Rick wziął szczyptę tabaki 
"Dr Johnson" i wzdrygnął się. Przy wyłączonym ogrzewaniu  
temperatura wewnątrz samochodu zaczęła gwałtownie spadać. - 
Doktor Costa nie pozwala panu Holdenowi rozmawiać - 
oznajmiła telefonistka, pojawiając się znowu na ekranie.
   - To sprawa służbowa - oświadczył, podnosząc legitymację 
do ekranu.
   - Chwilkę. - Telefonistka znowu zniknęła. Rick jeszcze 
raz wziął szczyptę tabaki. O tak wczesnej porze zawarty w 
niej mentol wydał mu się bardzo nieprzyjemny. Opuścił okno i 
wyrzucił małe, żółte pudełeczko między kamienie. - Nie, 
proszę pana - stwierdziła telefonistka. - Doktor Costa nie 
uważa, by stan pana Holdena pozwalał mu na prowadzenie 
rozmów, bez względu na ich wagę, przez przynajmniej...  
   - Dobrze - rzekł Rick. Odłożył słuchawkę. 
   Powietrze również było nieprzyjemne. Podniósł znowu okno. 
Dave jest rzeczywiście wyłączony, uświadomił sobie. 
Ciekawe, dlaczego nie udało im się mnie załatwić. Ponieważ 
działałem zbyt szybko, doszedł do wniosku. Wszystkie jednego 
dnia. Nie spodziewały się tego. Harry Bryant miał rację.
   W samochodzie było już wręcz lodowato. Otworzył drzwi 
i wyszedł na zewnątrz. Niezdrowy, raptowny podmuch wiatru
przeniknął przez ubranie, zaczął więc spacerować zacierając 
ręce.
   Rozmowa z Dave'em sprawiłaby mi przyjemność, pomyślał. Dave 
na pewno aprobowałby to, co zrobiłem. Ale musiałby również 
zrozumieć i drugą sprawę, której, jak sądzę, nawet Mercer nie 
pojmuje. Dla Mercera wszystko jest łatwe, pomyślał, ponieważ 
Mercer akceptuje wszystko. Nic nie jest mu obce. Ale to, co 
zrobiłem, pomyślał, stało się obce mnie. W gruncie 
rzeczy wszystko wokół mnie stało się nienaturalne, a ja 
przekształciłem się w nienaturalnego samego siebie.
   Poszedł w górę zbocza i z każdym krokiem przytłaczający 
go ciężar narastał. Jestem zbyt zmęczony, pomyślał, aby się 
wspinać. Stanął i wytarł żrący pot spływający mu do oczu, 
słone łzy wydalone przez skórę, przez całe bolące ciało. A 
potem, zły na samego siebie, splunął na bezpłodną ziemię. 
Splunął z gniewem i pogardą dla własnego ja, z ostateczną 
nienawiścią. A potem znowu podjął wędrówkę w górę zbocza, po 
pustej, nieznanej ziemi, daleki od wszystkiego. Nic tu nie 
żyło poza nim samym.
   Upał. Było coraz goręcej, najwidoczniej minął już 
jakiś czas. I poczuł głód. Nie jadł od Bóg wie kiedy.
Głód i upał łączyły się ze sobą, ich trujący smak przypominał 
klęskę. Tak, pomyślał, tak właśnie jest. Zostałem w jakiś 
niepojęty sposób zwyciężony. Przez to, że zabiłem androidy? 
Przez to, że Rachel zabiła moją kozę? Nie wiedział, ale w 
miarę jak szedł dalej, słaby i niemal miewyczuwalny całun 
spowił jego umysł. W pewnym momencie, nie uświadamiając 
sobie nawet, jak to się stało, znalazł się o krok od urwiska, 
z którego upadek byłby niemal na pewno śmiertelny. Upadek 
upokarzający i beznadziejny, pomyślał, w dół i w dół, i 
nikogo, kto byłby świadkiem. Nie znajdował się tu nikt, kto 
widziałby jego lub czyjąś inną ostateczną degradację ani 
też odwagę lub dumę, które mogły objawić się tutaj i 
przeminąć niepostrzeżone. Martwe kamienie, pokryte kurzem 
suche, umierające trawy - nie wiedzące nic, nie przypominające 
sobie niczego ani o nim, ani o sobie.
    W tej samej chwili pierwszy kamień - i wcale nie była to 
guma ani miękka plastykowa pianka - trafił go w okolicę 
pachwiny. Ból, pierwsze uświadomienie sobie całkowitego 
odosobnienia i cierpienia, ogarnęły go w pełnej, niczym 
nie zamaskowanej postaci.
   Zatrzymał się. A wtedy, nakłaniany przez coś niewidocznego, 
lecz prawdziwego i nieodpartego, podjął dalej swoją 
wspinaczkę. Toczę się do góry jak kamienie. Robię to samo 
co kamienie, bez własnej woli, bez nadawania temu 
jakiegokolwiek znaczenia. 
   - Mercer - powiedział dysząc. Zatrzymał się. Przed sobą 
zobaczył mglistą, nieruchomą postać. - Wilburze Mercerze, 
czy to ty? - Mój Boże, uświadomił sobie - to przecież mój 
cień. Muszę się stąd wydostać, zejść ze wzgórza!
   Ruszył pośpiesznie w dół. Upadł. Chmury pyłu przesłoniły 
wszystko i zaczął przed nimi uciekać. Biegł coraz szybciej, 
ślizgając się i potykając na luźnych kamykach. Zobaczył 
przed sobą własny hover. Wróciłem na dół, powiedział 
do siebie. Zszedłem ze wzgórza. Otworzył szarpnięciem drzwi 
maszyny i wcisnął się do środka. Kto rzucił we mnie 
kamieniem? - zadał sobie pytanie. Nikt. Ale dlaczego mnie to 
w ogóle obchodzi? Przecież przeżywałem już to poprzednio, 
w czasie zespolenia. Kiedy jak każdy inny korzystałem z 
mojej skrzynki empatycznej. To nic nowego. Ale jednak było 
czymś nowym. Ponieważ, pomyślał, zrobiłem to sam.
   Dygocąc, wyjął ze schowka nową puszkę z tabaką. Zdjął 
ochronną taśmę, wziął solidną szczyptę i siedział w 
pojeździe, wysunąwszy nogi na zewnątrz, opierając stopy na 
suchej, zapylonej ziemi. Było to ostatnie miejsce, do 
którego można było pojechać, uświadomił sobie. Nie 
powinienem był tu przyjeżdżać. I nagle zorientował się, że 
jest zbyt zmęczony, aby wrócić.
   Gdybym mógł porozmawiać z Dave'em, pomyślał, wszystko 
byłoby dobrze. Mógłbym wydostać się stąd, polecieć do domu 
i pójść do łóżka. Wciąż mam swoją owcę i wciąż mam swoją 
pracę. Będzie jeszcze więcej andków do usunięcia, moja 
kariera jeszcze się nie skończyła. Jeszcze nie usunąłem 
ostatniego istniejącego andka. Może o to właśnie chodzi, 
pomyślał. Obawiam się, że nie ma już ich więcej.
   Spojrzał na zegarek. Była dziewiąta trzydzieści.
   Podniósł słuchawkę widofonu i wybrał numer Pałacu 
Sprawiedliwości na Lombard Street. 
   - Chciałbym mówić z inspektorem Bryantem - powiedział do 
panny Wild, telefonistki z policyjnej centrali.  
   - Inspektora Bryanta nie ma w gabinecie, panie Deckard. 
Wyjechał swoim hoverem, ale nie mogę się z nim połączyć. 
Musiał chwilowo opuścić swój wóz.
   - Czy powiedział, dokąd ma zamiar się udać?
   - Mówił coś o androidach, które usunął pan ubiegłej nocy.
   - Może porozmawiam ze swoją sekretarką - powiedział.
   Chwilę później na ekranie pojawiła się pomarańczowa, 
trójkątna twarz Ann Martin. 
   - Och, panie Deckard, inspektor Bryant chciał się z panem 
porozumieć. Mam wrażenie, że chce przekazać pańskie nazwisko 
komisarzwi Cutterowi, aby udzielił panu pochwały. Ponieważ 
usunął pan te trzy...  
   - Wiem, co zrobiłem - powiedział.
   - To się nigdy dotąd nie zdarzyło. Aha, jeszcze jedno, 
panie Deckard. Dzwoniła pańska żona. Chciała wiedzieć, czy u 
pana wszystko w porządku. Czy wszystko u pana w porządku?
   Nie odpowiedział.
   - Może jednak - oświadczyła panna Marsten - powinien pan 
do niej zadzwonić i porozmawiać. Zostawiła wiadomość, że 
będzie przez cały czas w domu czekać na wiadomość od pana.
   - Czy słyszała pani o mojej kozie? - zapytał.
   - Nie. Nawet nie wiedziałam, że ma pan kozę.
   - Zabrali mi ją - powiedział Rick.
   - Kto to zrobił, panie Deckard? Złodzieje zwierząt? 
Właśnie otrzymaliśmy meldunek o nowym wielkim gangu, zapewne 
nastolatków, działającym w...
   - Złodzieje życia - odparł.
   - Nie rozumiem, panie Deckard. - Panna Marsten spojrzała 
na niego uważnie. - Panie Deckard, wygląda pan koszmarnie. 
Musi pan być strasznie zmęczony. I mój Boże, pański 
policzek krwawi.
   Uniósł rękę i poczuł pod palcami krew. To pewnie kamień. 
Najwidoczniej trafił go nie tylko ten jeden.
   - Wygląda pan - oznajmiła panna Marsten - jak Wilbur 
Mercer. 
   - Jestem nim - powiedział. - Jestem Wilburem Mercerem. 
Jestem z nim zespolony na stałe. I nie mogę tego zerwać. 
Siedzę tu i czekam, aż tak się stanie. Gdzieś niedaleko 
granicy z Oregonem.
   - Czy mamy kogoś wysłać? Wóz z wydziału, żeby pana 
stamtąd zabrał?
   - Nie - powiedział. - Już nie pracuję w wydziale. 
   - Najwyraźniej zbyt wiele pan wczoraj pracował, panie 
Deckard - oświadczyła uspokajającym tonem. - Musi pan przede 
wszystkim położyć się do łóżka i odpocząć. Jest pan naszym 
najlepszym łowcą, najlepszym, jakiego kiedykolwiek mieliśmy. 
Powtórzę inspektorowi Bryantowi, kiedy powróci, a pan niech 
jedzie do domu i kładzie się do łóżka. Proszę zaraz zadzwonić 
do żony, panie Deckard, ponieważ strasznie, ale to strasznie 
się martwi. Widziałam. Oboje jesteście w okropnym stanie.
   - To z powodu mojej kozy - oznajmił. - A nie androidów. 
Rachel nie miała racji, usunięcie ich nie sprawiło mi 
najmniejszych kłopotów. I specjal też się mylił, mówiąc, że 
nie będę w stanie ponownie zespolić się z Mercerem. I tylko 
Mercer miał rację.
   - Lepiej niech pan wraca do Strefy Zatoki, panie Deckard. 
Tam gdzie są ludzie. Przecież w pobliżu Oregonu nie ma nic 
żywego, prawda? Czyż nie jest pan sam?
   - To dziwne - rzekł Rick. - Mam całkowite, zupełnie 
realne wrażenie, że stałem się Mercerem i ludzie 
rzucali we mnie kamieniami. Ale nie tak, jak doświadczamy 
tego w czasie, gdy trzymamy uchwyty skrzynki empatycznej. 
Kiedy korzysta się ze skrzynki, ma się uczucie, że jest się 
z Mercerem. Różnica polega na tym, że nie byłem z nikim. 
Byłem sam.  
   - Obecnie mówi się, że Mercer jest oszustwem.
   - Mercer nie jest oszustwem - odpowiedział. - Chyba że 
realność jest oszustwem. - To wzgórze, pomyślał. Pył i tyle 
kamieni, z których każdy jest inny od pozostałych. - Obawiam 
się - powiedział - że nie mogę przestać być Mercerem. Kiedy 
już raz się zacznie, jest za późno, żeby się wycofać. - Czy 
będę musiał znowu wspinać się na wzgórze? - zastanawiał się. 
Zawsze, tak jak czyni to Mercer... uwięziony przez wieczność. 
- Do widzenia - powiedział i zaczął odkładać słuchawkę.
   - Czy zadzwoni pan do żony? Obiecuje pan?
   - Tak. - Skinął głową. - Dziękuję, Ann. - Odłożył 
słuchawkę. Położyć się do łóżka i odpocząć. Ostatni raz 
poszedłem do łóżka z Rachel. Pogwałcenie przepisu. 
Spółkowanie z androidem, całkowicie sprzeczne z prawem, 
zarówno tu, jak w koloniach. Musiała już wrócić do Seattle. 
Do pozostałych Rosenów, prawdziwych i humanoidalnych.. 
Chciałbym móc zrobić z tobą to, co zrobiłaś ze mną. Ale nie 
mogę uczynić tego androidowi, ponieważ one o to nie dbają. 
Gdybym cię zabił ubiegłej nocy, moja koza by żyła. Wtedy 
właśnie podjąłem niewłaściwą decyzję. Tak, pomyślał, 
wszystko można prześledzić do tego właśnie momentu, gdy
poszedłem z tobą do łóżka. W każdym razie pod jednym 
względem miałaś rację, to mnie zmieniło. Ale nie w ten 
sposób, jak przewidywałaś.
   W o wiele gorszy sposób, uznał.
   A jednak tak naprawdę nie dbam o to. Już nie. Nie po tym, 
co się zdarzyło tam pod szczytem wzgórza. Ciekawe, co 
zdarzyłoby się potem, gdybym dalej się wspinał i dotarł do 
szczytu. Tam właśnie objawiał się triumf Mercera i tam ma 
miejsce koniec wielkiego, wiecznego cyklu.
   Ale jeżeli to ja jestem Mercerem, pomyślał, nigdy nie 
będę mógł umrzeć, przez dziesięć tysięcy lat. Mercer jest 
nieśmiertelny.
   Ponownie uniósł słuchawkę, żeby zadzwonić do żony.
   I znieruchomiał.

                        Rozdział XXII

   Odłożył słuchawkę i nie spuszczał wzroku z miejsca, które 
poruszyło się. Maleńki wzgórek pomiędzy kamieniami. Zwierzę, 
pomyślał. Poczuł, jak serce zaczyna bić pod nadmiernym 
obciążeniem. Wiem, co to jest, uświadomił sobie. Nigdy 
przedtem tego nie widziałem, ale znam ze starych filmów 
przyrodniczych, które wyświetlają w rządowej telewizji.
   - Są wymarłe! - powiedział do siebie. Szybko wydobył 
pogniecionego Sidneya i zaczął przewracać strony trzęsącymi 
się palcami. 
   ROPUCHA (Bufonidae), wszystkie odmiany... 
   Wymarłe od wielu lat. Stworzenie szczególnie drogie 
Wilburowi Mercerowi, podobnie jak osioł. Ale ropuchy przede 
wszystkim.
   Muszę mieć pudełko. Rozejrzał się wokoło, ale nie 
zobaczył na tylnym siedzeniu niczego odpowiedniego. 
Wyskoczył na zewnątrz, podbiegł do bagażnika hovera i 
otworzył go. Znajdował się w nim kartonowy pojemnik, a w nim 
zapasowa pompa paliwowa. Wyjął pompę, znalazł trochę pakuł i 
poszedł wolno w stronę ropuchy nie spuszczając z niej oczu. 
   Dostrzegł, że ropucha zlewa się całkowicie z powierzchnią 
i wszechobecnym pyłem. Być może ewoluowała, przystosowując 
się do nowego klimatu tak samo, jak przystowywała się do 
wszystkich dotychczasowych klimatów. Gdyby się nie 
poruszyła, nigdy nie byłby w stanie jej zobaczyć, mimo że 
znajdowała się w odległości zaledwie dwóch metrów. Co się 
ddzieje, jeżeli się znajdzie - kiedy się znajdzie - zwierzę 
uznane za wymarłe? - zapytał sam siebie, próbując sobie 
przypomnieć. Zdarzało się to tak rzadko. Chyba Gwiazda 
Zasługi od Narodów Zjednoczonych i stypendium. Nagroda w 
wysokości milionów dolarów. I na dodatek odnalezienie 
stworzenia najbardziej świętego dla Mercera. Jezu, pomyślał, 
to niemożliwe. Może to wynik uszkodzenia mózgu, rezultat 
działania radioaktywności. Jestem specjalem, pomyślał. Coś 
mi się stało. Tak jak temu kurzemu móżdżkowi Isidore i 
pająkowi. To, co zdarzyło się jemu, przytrafiło się również 
mnie. Czy to dzieło Mercera? Ale ja jestem Mercerem, to moje 
dzieło. Znalazłem ropuchę. Odnalazłem ją, ponieważ patrzę 
oczyma Mercera.
   Usiadł w kucki, tuż przy ropusze. Rozkopała żwir, żeby 
choć częściowo się ukryć i przesuwała zadem pył. Nad 
powierzchnią ziemi sterczał więc jedynie czubek jej płaskiej 
głowy i oczy. Jej przemiana materii niemal ustała, żaba zapadła w 
coś w rodzaju transu. Oczy nie błyszczały, nie rejestrowały 
jego obecności i Rick z przerażeniem pomyślał: zmarła, może 
z pragnienia. Ale wreszcie poruszyła się. 
   Odstawił pudełko na bok i zaczął starannie odgarniać 
piasek z ropuchy. Nie sprzeciwiała się, ale oczywiście nie 
uświadamiała sobie jego obecności.
   Kiedy  podniósł ropuchę, poczuł, że jest chłodna. W 
dłoniach Ricka jej ciało wydawało się suche i pomarszczone, 
niemal zwiotczałe - i tak zimne, jakby żyła w grocie 
położonej wiele mil pod ziemią, daleko od słońca. Teraz 
ropucha się poruszyła, słabymi tylnymi łapami usiłowała 
wyswobodzić się z jego uścisku, instynktownie pragnąc uciec.  
Bardzo wielka, pomyślał Rick, wyrośnięta i mądra. Na swój 
sposób zdolna przeżyć nawet wtedy, kiedy nam niezbyt 
się to udaje. Ciekawe, gdzie znajdzie wodę, aby złożyć 
skrzek.  
   A więc to właśnie widzi Mercer, pomyślał, starannie 
zawiązując kartonowe pudełko, owijając je sznurkiem znowu i 
znowu. Życie, którego nie możemy już dostrzec, życie 
starannie ukryte aż po czubek głowy w trupie martwego 
świata. W każdym okruchu żużlu we wszechświecie Mercer 
dostrzega zapewne niewidoczne objawy życia. Teraz wiem, 
pomyślał. I skoro już raz popatrzyłem oczyma Mercera, pewnie 
nigdy już nie przestanę.
   I żaden android, pomyślał, nie obetnie ci nóg. Tak jak 
zrobiły to z pająkiem kurzego móżdżka. 
   Położył starannie zawiązane pudełko na siedzeniu 
samochodu i usiadł za kierownicą. To tak, jakbym znowu był 
dzieckiem, pomyślał. Poczuł, że spada z niego cały ciężar, 
straszliwe, przygniatające zmęczenie. Poczekaj, aż Iran o tym 
usłyszy. Schwycił słuchawkę i zaczął wybierać numer. Nagle
jednak przerwał. Zrobię jej niespodziankę, postanowił. 
Powrotny lot do domu zajmie mi zaledwie trzydzieści albo 
czterdzieści minut.
   Z zapałem włączył silnik i wkrótce potem wzbił się w 
niebo, lecąc w stronę San Francisco, położonego w odległości 
siedmiuset mil na południe.
                              *
   Iran Deckard siedziała przy modyfikatorze nastroju 
Penfielda, dotykając tarczy numerycznej prawym wskazującym 
palcem. Nie wybierała jednak numeru. Czuła się nazbyt bezsilna 
i słaba, żeby cokolwiek robić. Przytłoczona ciężarem, który 
zagradzał jej przyszłość i wszelkie możliwości, jakie były w 
niej zawarte. Gdyby Rick był na miejscu, pomyślała, zmusiłby 
mnie do wybrania 3, dzięki czemu przyszłaby mi ochota 
wybrać coś istotnego, jeżeli nie radość, to może 
888, pragnienie oglądania telewizji bez względu na to, co 
jest wyświetlane. Ciekawe, co jest wyświetlane, pomyślała. I 
znowu zaczęła się zastanawiać, gdzie się podział Rick. Może 
wróci prędko, a może nie, powiedziała do siebie i poczuła, 
jak jej kości kurczą się pod wpływem mijającego czasu.
   Rozległo się stukanie do drzwi.
   Odłożyła instrukcję Penfielda i zerwała się, myśląc, że nie 
musi już wybierać, już wszystko załatwione - jeżeli to 
Rick. Podbiegła do drzwi i otworzyła je szeroko.
   - Cześć - powiedział. Stał przed nią z rozciętym 
policzkiem, w zmiętym i szarym ubraniu, nawet jego włosy 
przesycone były kurzem. Jego dłonie, twarz... Pył pokrywał 
całe jego ciało, z wyjątkiem oczu. Jego oczy płonęły zachwytem
jak u małego chłopca. Wygląda, pomyślała, jakby do tej pory 
udawał, a teraz nadeszła pora, żeby zakończyć grę i wrócić do 
domu. Aby odpocząć, umyć się i opowiedzieć o cudownych 
wydarzeniach dnia.
   - Cieszę się, że cię widzę - rzekła.
   - Mam coś. - W obu rękach trzymał kartonowe pudełko. Nie 
odstawił go od chwili, kiedy wszedł do mieszkania. Zupełnie, 
pomyślała, jakby zawierało coś zbyt kruchego i cennego, aby 
się z tym rozstać. Chciał bez przerwy trzymać to w dłoniach.
   - Przygotuję ci filiżankę kawy - powiedziała. Doszła do 
piecyka, przycisnęła guzik "kawa" i po chwili postawiła na 
stole przed krzesłem Ricka ogromny kubek. Usiadł, nie 
wypuszczając pudełka, a na jego twarzy w dalszym ciągu 
pozostawał ten sam wyraz radosnego zdziwienia. Nigdy w życiu 
nie widziała go równie podnieconego. Coś musiało się mu 
przydarzyć od chwili, kiedy widziała go po raz ostatni. Od 
ubiegłej nocy, kiedy poleciał swoim hoverem. A teraz wrócił 
i przyniósł ze sobą pudełko. Trzymał w nim wszystko, co się 
mu zdarzyło.  
   - Będę teraz spał - oświadczył. - Cały dzień. Zadzwoniłem 
i porozumiałem się z Harrym Bryantem. Poradził, żebym 
wziął wolny dzień i odpoczął. I to właśnie mam zamiar 
zrobić. - Ostrożnie postawił pudełko na stole i sięgnął po
kubek. Posłusznie, ponieważ tak sobie życzyła, wypił 
kawę.
   Usiadła naprzeciw niego i zapytała: 
   - Co masz w pudełku, Rick?
   - Ropuchę.
   - Czy mogę ją zobaczyć? - Obserwowała, jak rozwiązuje 
pudełko i zdejmuje pokrywkę. - Och - zawołała na widok 
ropuchy. Z jakiegoś powodu przestraszyła się. - Czy gryzie? 
- spytała.
   - Weź ją. Nie ugryzie. Ropuchy nie mają zębów. - Rick 
podniósł ropuchę i podał ją Iran. Opanowując odrazę, wzięła 
ją. - Myślałam, że ropuchy wymarły - powiedziała i obróciła 
zwierzę do góry brzuchem, zainteresowana jego kończynami. 
Miała wrażenie, że są niemal bezużyteczne. - Czy ropuchy 
skaczą tak jak żaby? Chodzi mi o to, czy mogłaby  
niespodziewanie wyskoczyć mi z ręki.
   - Ropucha ma słabe kończyny - wyjaśnił Rick. - Właśnie 
nogi różnią ją od żaby. To, i sprawa wody. Żaby żyją w 
pobliżu wody, ale ropuchy mogą mieszkać na pustyni. Znalazłem ją 
właśnie tam, w pobliżu granicy z Oregonem. W miejscu, gdzie 
wszystko wyginęło. - Wyciągnął rękę po ropuchę. Ale Iran 
odkryła coś. Wciąż trzymając ją do góry brzuchem dotknęła 
podbrzusza, namacała paznokciem maleńką pokrywę i otworzyła 
ją. 
   - Och. - Jego twarz posępniała stopniowo. - Tak. Widzę. 
Masz rację. - Z przygnębieniem patrzył bez słowa na fałszywe 
zwierzę. Wziął je od Iran, przez chwilę badał jego nogi, 
robiąc wrażenie zupełnie zdezorientowanego - jakby nie do 
końca był w stanie zrozumieć. Potem ostrożnie odłożył 
ropuchę do pudełka. - Ciekawe, w jaki sposób dostała się na 
te pustynne obszary Kalifornii. Ktoś musiał ją tam podłożyć. 
Nie sposób zgadnąć, po co.
   - Może nie powinnam ci mówić, że jest elektryczna. - 
Wyciągnęła dłoń i dotknęła jego ramienia. Czuła się winna
widząc zaszłą w Ricku zmianę.
   - Nie - odparł Rick. - Dobrze, że wiem. Albo raczej... - 
Umilkł na chwilę. - Wolę wiedzieć.
   - Czy chcesz skorzystać z modyfikatora nastroju? Żeby 
poczuć się lepiej? Zawsze bardziej na ciebie działał, w o 
wiele większym stopniu niż na mnie. 
   - Wszystko będzie w porządku. - Pokręcił głową, jakby 
chcąc się otrząsnąć. Wciąż czuł się oszołomiony. - Pająk, 
którego Mercer dał Isidore, temu kurzemu móżdżkowi, też był 
pewnie sztuczny. Ale to nie ma znaczenia. Elektryczne 
zwierzęta też mają swoje życie. Bez względu na to, jak jest 
nędzne.
   - Wyglądasz, jakbyś przeszedł na piechotę tysiąc mil - 
powiedziała.
   - To był długi dzień. - Skinął głową.
   - Idź do łóżka i wyśpij się.
   Popatrzył na nią, jakby nagle zdziwiony. 
   - Wszystko już skończone, prawda? - Miała wrażenie, że z 
pełnym zaufaniem czeka na potwierdzenie. Zupełnie, jakby 
jego własne odczucia nie miały żadnego znaczenia. Traktował 
swoje słowa z niedowierzaniem. Nie stawały się prawdziwe, 
dopóki ich nie potwierdziła.  
   - Skończone - powiedziała.
   - Boże, cóż za maraton - rzekł Rick. - Kiedy zacząłem to 
zadanie, nie sposób było nie skończyć. Trwało to do chwili, 
kiedy dopadłem Batych, a wówczas nagle nie miałem już nic do 
roboty. I wtedy... - Zawahał się, najwyraźniej zdziwiony 
tym, co mówi. - To było najgorsze - powiedział. - Po tym 
jak skończyłem, nie mogłem przestać, ponieważ gdybym 
przestał, nie pozostałoby mi już nic innego. Miałaś rację 
mówiąc mi, że jestem tylko prymitywnym gliniarzem z 
prymitywnymi łapami gliniarza.
   - Już tak nie uważam - odparła. -  Czuję się po prostu 
bardzo szczęśliwa, że jesteś tu, gdzie powinieneś być - w 
domu. - Pocałowała go i miała wrażenie, że sprawiła mu 
przyjemność. Twarz Ricka rozpromieniła się niemal jak przed 
chwilą, zanim pokazała mu, że ropucha jest elektryczna.  
   - Czy uważasz, że postąpiłem źle? - zapytał. - To, co 
zrobiłem dzisiaj?
   - Nie.
   - Mercer powiedział, że źle, ale mimo wszystko powinienem 
to zrobić. Niesamowite. Czasem lepiej jest zrobić coś złego 
niż dobrego.
   - Ciąży na nas klątwa - powiedziała Iran. - O tym naucza 
Mercer.
   - Pył? - zapytał.
   - Zabójcy odnaleźli Mercera, kiedy miał szesnaście lat, 
Powiedzieli mu wówczas, że nie może cofać czasu i przywracać 
życia. A więc obecnie może jedynie podążać wraz z życiem, 
zmierzając tam, gdzie ono - do śmierci. I to zabójcy ciskają 
kamieniami, to ich dzieło. Wciąż go prześladują. Wszystkich 
nas, prawdę mówiąc. Czy to jeden z nich rozciął ci do krwi 
policzek?
   - Tak - odparł słabo.
   - Pójdziesz teraz do łóżka? Jeżeli ustawię modyfikator 
nastroju na 670?
   - A co to daje? - zapytał.
   - Zasłużony odpoczynek - odparła Iran.
   Wstał i wyprostował się z bólem. Twarz miał senną i 
pobrużdżoną, jakby na jej powierzchni przez wiele lat toczono 
tysiące bitew.  A potem wolno poszedł w stronę sypialni. - 
Dobrze - powiedział. - Zasłużony odpoczynek. - Wyciągnął się na 
łóżku i z jego ubrania i włosów opadł kurz na białe 
prześcieradło.
   Iran uświadomiła sobie, że nie ma potrzeby włączania 
modyfikatora nastroju w chwili, gdy nacisnęła guzik. Szyby 
w sypialni zrobiły się nieprzejrzyste. Szare światło dnia 
zniknęło.
   Leżący na łóżku Rick po chwili już spał.
   Stała przy nim przez chwilę i obserwowała, upewniając 
się, że nie obudzi się nagle i nie usiądzie na łóżku 
ogarnięty strachem przed czymś, co zrobił dziś w nocy. A 
potem wróciła do kuchni i ponownie usiadła przy stole.
   Tuż obok niej elektryczna ropucha chodziła, szeleszcząc 
pakułami wewnątrz swojego pudełka. Iran zastanawiała się, co 
ona "je" i jak należy ją konserwować. Uznała, że 
pokarmem są pewnie sztuczne muchy.
   Otworzyła książkę telefoniczną na żółtych stronach i 
odnalazła hasło "zwierząt obsługa, elektryczne". Wybrała 
numer i kiedy zgłosiła się ekspedientka, powiedziała: 
   - Chciałabym zamówić funt sztucznych much, które naprawdę 
latają i brzęczą.
   - Czy to dla elektrycznego żółwia, proszę pani?
   - Ropuchy - odparła.
   - W takim razie polecałabym nasz mieszany zestaw 
pełzających i latających owadów, w skład którego wchodzą...
   - Muchy wystarczą - oświadczyła Iran. - Czy dostarczycie 
je państwo? Nie chciałabym wychodzić z mieszkania. Mąż śpi i 
wolę mieć pewność, że dobrze się czuje.
   - Proponuję również - powiedziała sprzedawczyni - aby 
kupiła pani dla ropuchy stale odnawiającą się kałużę. Chyba
że jest to ropucha rogata, bo w takim razie radziłabym 
zestaw zawierający piasek, różnobarwne kamyki i kawałki 
szczątków organicznych. I jeżeli ma pani zamiar regularnie 
stosować cykle żywieniowe, proponuję, aby zamówiła pani w 
naszym wydziale technicznym okresowe przeglądy języka. W 
przypadku ropuch jest to niezmiernie istotne.
   - Doskonale - powiedziała Iran. - Chcę, żeby działała 
idealnie. Mój mąż jest bardzo do niej przywiązany. - Podała 
swój adres i odłożyła słuchawkę.
   I czując się o wiele lepiej, przygotowała sobie wreszcie 
filiżankę gorącej czarnej kawy.

                                                    KONIEC
