utor: Michał Łukaszewicz
Tytul: Omen

Z "NF" 6/94


   W imię świata poznawalnego i świata niepoznawalnego, 
witajcie! I nie traćcie nadziei. Po raz pierwszy omen stanął 
na mojej drodze, kiedy po kłótni z żoną wysiadłem z taksówki 
przy jednej z trudnych do spamiętania ulic, jakich pełno na 
obrzeżach miasta. Padał deszcz, resztki śniegu pluskały pod 
kołami samochodów. Pilno mi było do Mroczka, malarza i 
alkoholika. Chciałem pogrążyć się wraz z nim w pijaństwie, a 
potem błądzić wśród ulic zapomnianego przez Boga osiedla, by 
w końcu trafić do mieszkania pewnej fryzjerki. Męską jest 
rzeczą szaleństwo - nawet w moim przypadku; w przypadku 
docenta filologii polskiej. Już widziałem otwierającego 
drzwi Mroczka, już czułem zapach jego mieszkania, mieszaninę 
woni terpentyny i pełnych popielniczek, gdy nagle zastąpił 
mi drogę dziwny typ z rzadką i niechlujną bródką, ubrany 
byle jak, a wyglądający na narkomana.
   - Nie idź tam! - powiedział cicho. - Młody jesteś i już 
pomylony?
   Kaptur brezentowej kurtki zsunął się. Ujrzałem długie 
włosy i wysokie, łysiejące czoło. Odrażający. Zęby zepsute. 
Jakieś szare. Pewnie dlatego seplenił. "Nie ić tam... nie 
ić". A do tego jeszcze mnie potrącił. Lekko potrącił. Akurat 
mijał nas samochód. Na mokrym śniegu ledwie wyhamował. 
Prawie usiadłem na masce. A kiedy odzyskałem równowagę, 
facet już zniknął w ciemnościach. Wyglądał na ćpuna, może 
był oszołomiony? Ja też poczułem się dziwnie. Żołądek 
podjechał mi do gardła, poczułem ucisk w mostku. 
Przystanąłem, wciągnąłem powietrze i zawróciłem. Już nie 
chciałem iść do Mroczka. Ten podchodzący do gardła żołądek i 
ucisk pod mostkiem to był strach. Przenikający, powolny. 
Oszałamiający. Właściwie nic się nie stało, a czułem, jak 
rośnie i ogarnia całe ciało. Ledwie dowlokłem się do domu. 
Długo jeszcze pamiętałem to zdarzenie i z dociekliwością, 
typową dla filologów, analizowałem. Co mogło wywołać tak 
dziwne odczucia? Jakaś szczególna predyspozycja organizmu, 
nieład psychiki, choroba ducha, a może działanie innych 
jeszcze, przypadkowych czynników? Ponury widok zatopionego w 
błocie osiedla, szelest rozjeżdżanego przez samochody 
śniegu, koszmarne, żółte prostokąty okien? Diabeł kryje się 
w drobiazgach, a zmysły człowieka, wraz ze zmysłem siódmym, 
nigdy nie potrafią ogarnąć całości. Długo jeszcze słyszałem 
coś jakby monotonny szum adapterowej płyty i bębny. Głuche 
uderzenia tam-tamów.
   Odpukać. W imię Pana naszego, nie traćcie nadziei! 
Mroczek spalił się w nocy wraz ze swoim mieszkaniem. Za dużo 
wódki. Za dużo szaleństwa. "Nie idź tam... nie idź". Omen! 
Nie narkoman, lecz omen. Omen, wróżba, przepowiednia. Dobry 
lub zły omen, jak napisane jest w słownikach. Długo, długo 
trwało, zanim spotkaliśmy się z omenem po raz drugi. Nie 
piłem już, a pomogła mi w tym hata-joga, szczególnie zaś tak 
ważna i podstawowa w jodze nauka prawidłowego oddychania. 
Pranajama - to oddech kontrolowany, kumbhaka - to pełny 
oddech z zatrzymaniem wdechu. I tak dalej. I tak dalej. Nowe 
życie zaczyna się zawsze od rzeczy najprostszych. Czasem po 
prostu od nauki oddychania. Ja nauczyłem się oddychać tak 
głęboko, że nie wiadomo kiedy zerwałem z nieciekawą żoną, z 
malarzami i chudymi literatami, a także z biedą. Zaczepiłem 
się w reklamie, zacząłem zarabiać, zresztą czasy się 
zmieniły, dawne życie, trochę na marginesie, już nie 
pociągało. Poznałem siłę swoich pieniędzy, przestałem 
jeździć taksówkami po mieście, a zacząłem jeździć swoim 
samochodem po kraju. Interesy. Czasem tylko wspominałem 
Mroczka.
   Na drodze do Poznania, tam gdzie jest kawałek autostrady, 
znów przypomniałem sobie to, o czym zawsze warto pamiętać. 
Omen. Mimo dobrego samochodu jechałem dość wolno. Szklisty, 
topniejący śnieg tryskał strugami spod kół. Autostrada była 
pusta, czasem tylko mijałem ciężarówki, osobowych prawie nie 
było widać. W pewnym momencie daleko przed sobą zobaczyłem 
samotną postać. Pijak! Poczułem złość, ukłuło mie w dołku. 
Słowo daję, chciałem go przejechać albo przynajmniej 
ochlapać błotem. Wolałem jednak zwolnić i głośno zatrąbić. 
Szedł wprost na mnie, tak że w końcu się zatrzymałem. 
Wyskoczyłem z zaciśniętymi pięściami. I poznałem go! Ten sam 
kaptur, ten sam szarozielony łach na grzbiecie. I oczy, 
pierwszy raz zobaczyłem jego oczy. Tym razem nic nie mówił, 
a tylko powoli, z dezaprobatą kręcił głową. Z tyłu rozległo 
się trąbienie, wyminął nas jakiś mercedes. Kiedy odwróciłem 
głowę, omen już odchodził. Na autostradzie nie wolno 
przystawać. Splunąłem i pojechałem dalej. Ale jeszcze 
ostrożniej. I słusznie, bo omal się nie nadziałem na resztki 
mercedesa, którego staranował jadący z naprzeciwka TIR. Jego 
kierowca zasnął za kierownicą. Niewiele myśląc zawróciłem z 
poznańskiej drogi. Skończyły się moje interesy, zerwałem z 
biznesem, wróciłem do jogi. Dwa punkty wyznaczają linię 
prostą. Tak jest, trudno tego nie zauważyć. Żadne meandry 
losu nie mogły odtąd przesłonić tej prawdy. Są w życiu 
zdarzenia, których nie rozumiemy, a które są ważnymi 
punktami na naszej drodze. A właściwie jaka to droga? 
Jaka?...
   Dzięki doświadczeniom zdobytym w medytacyjnej grupie 
"Początek drogi" napisałem książkę "Siódmy świat - 
pozazmysły". Uczyłem w niej nowego spojrzenia, nowej 
wrażliwości. A tak naprawdę, to czekałem... Tym razem 
znacznie krócej, bo zaledwie rok. Omen pojawił się podczas 
seansu zbiorowej hipnozy. Pochylił się nade mną i wpatrywał 
w oczy - widziałem, jak lekko drżą jego usta. Prosił o coś. 
Jak zwykle nie wiedziałem o co. Po powrocie do domu 
zabezpieczyłem drzwi i okna, usunąłem zapałki, kilka razy 
sprawdziłem krany, wyłączyłem telefon, a potem zrewidowałem 
swoje kieszenie. Jakoś przeżyłem noc. Nie wiem, co mi 
groziło i co tym razem ominąłem na drodze życia. Wyszedłem 
dopiero następnego dnia. Strach minął. Kupiłem gazety. 
Pożary, katastrofy kolejowe, wypadki drogowe, masowe 
zatrucie, napady, morderstwa, rozboje. Wszystkiego po trochu. 
Przeczytałem, a potem odrzuciłem gazetę w mokry śnieg. 
Ludzki los jest jak rozwidlająca się ścieżka. Jako filolog 
spotykałem się z tym motywem w rozmaitych opowieściach. 
Można czasem trafić, czy też raczej zboczyć, na niewłaściwą 
ścieżkę, gdzie nie czeka nas nic dobrego, można też dokonać 
właściwego wyboru, nigdy jednak nie wiadomo, kiedy to się 
dzieje, i co jest tam, na końcu... Zresztą, prędzej czy 
później, śmierć. Zostają po nas tylko dzieci. A ja dzieci 
nie miałem. Właściwie jedynym bliskim człowiekiem był teraz 
dla mnie mój omen. Widywałem go coraz częściej. Zawracał 
mnie z dopiero co rozpoczętej drogi, zniechęcał do z dawna 
planowanych podróży, nakazywał nie odbierać telefonów, 
unikać spotkań, uciekać przed przyjaciółmi. To właśnie 
dlatego nie odebrałem nagrody Akademii Mistycznej za moją 
drugą książkę. To dlatego stałem się joginem-mizantropem.
   Omen nie stawał już na mojej drodze tak brutalnie, tak 
wyraźnie, jak na początku. Dawał o sobie znać w sposób 
symboliczny, delikatny. Dwie skrzyżowane zapałki, skórka 
pomarańczy leżąca na pryźmie piasku, obłok osobliwej barwy i 
dziwnego kształtu, krwawiący zachód słońca. Nauczyłem się 
wszystko rozumieć. Świat zaczął odkrywać część swoich 
splątanych tajemnic. Czy to jednak były tajemnice?... W 
gruncie rzeczy naturę ich znacie wszyscy i dobrze wiecie, o 
co chodzi. Żyłem już długo, ale wciąż nie miałem odwagi 
sprzeciwić się płynącym nie wiadomo skąd sygnałom. Często 
czułem się jak prowadzone za rękę dziecko. Nie tu! Nie 
teraz. Nie tędy! Nie wolno. Nie można. Nie dzisiaj! Odejdź. 
Uważaj! Uciekaj! Zdarzało się i tak, że nie sposób było 
wyjść po zakupy, pooddychać chwilę świeżym powietrzem na 
balkonie albo otworzyć drzwi listonoszowi. Czasem omen dawał 
wskazówki dające się łatwo wytłumaczyć, nietrudne do 
racjonalnego potraktowania i logiczne. Otwierałem jakąś 
gazetę, a tam: "Nie pal", "Uważaj na tłuszcze 
wysokonasycone", "Ubezpiecz się w  Wedze ". Przebiegający 
drogę czarny kot był równie jednoznaczny. Często jednak 
stawałem wobec zagadek: "Nie myśl, co przypomina smak 
rozmoczonego w kawie herbatnika", "Nie pytaj, komu bije 
dzwon albo dlaczego strażnik nie chce cię wpuścić, chociaż 
akurat to wejście przeznaczono dla ciebie". Takich zagadek 
nie rozstrzygnie ani mistyk, ani realista. Być może, ich 
rozstrzygnięcie sprowadza człowieka na złe drogi.
   W imię świata, jakikolwiek by był, nie traćcie 
nadziei! "Nie idź... nie idź". Przecież to ja tak seplenię! 
Brzmi to paskudnie. Żołądek podchodzi do gardła. Gdzie jest 
w końcu ten anioł-stróż? Omen. Strach przenikający, 
paraliżujący, nieopisany. Zdarta płyta. Słychać szeleszczącą 
melodię i głuche dudnienie. Tam-tamy. A za oknem wciąż pada 
śnieg. Nikomu niepotrzebny, na nic nieprzydatny, 
topniejący pod stopami notorycznych zabójców czekających już 
na każdej ścieżce. Pręczej czy później... Och, co za łomot 
serca!
   Tamten dzień był inny. Słońce odbijało się od szyb, 
promienie wcisnęły się nawet do przedpokoju, grały na dużym 
lustrze. Patrzyłem na swoją twarz obojętnie. Od kilku dni 
omen nie pozwalał ani na kąpiel, ani na golenie. Był stale 
obecny. Przenikał mnie, dręczył nieustanną opieką. Na stole 
w kuchni czerstwiał chleb, którego nie mogłem zjeść, stygła 
herbata, której nie mogłem wypić. Na ścianie wisiał 
kalendarz, z którego nie wolno było odrywać kartek, a na 
parapecie okna stało radio, którego nie pozwalał włączyć. 
Czułem się bardzo źle. Ogarnął mnie i osaczył. Dyktował 
każdy ruch, przypominał o sobie co chwilę. Nie tu! Nie 
teraz! Nie tędy! Nie wolno! Nie można! Nie dzisiaj! Odejdź! 
Uważaj! Uciekaj! Co pewien czas próbowałem wydostać się z 
korytarza, ale brakowało odwagi, żeby zbuntować się i 
przedrzeć do kuchni albo przynajmniej do pokoju. Ostatecznie 
można spać na dmuchanym materacu i przykrywać kocem, 
potrzebowałem jednak papierosów, a te zostały na tapczanie. 
Nie dziś! Nie teraz! Nie wolno!... Wysuwałem głowę za drzwi 
i zaraz cofałem. To bezsensowne i bolesne, tak być nie może, 
trzeba z tym skończyć! Przecież nic mi nie zagraża, przecież 
powoli tracę poczucie czasu, jestem więźniem we własnym 
domu. Boję się rzeczy, która nie istnieje. Energicznym 
krokiem mijałem przedpokój i, niestety, ani kroku dalej! 
Węzeł, który początkowo ogarniał tylko część, tylko połowę 
mojego świata, zacisnął się już zupełnie. Dusił, pozbawiał 
przytomności. Nigdy dotąd nie walczyłem z jego oplotami i 
wydawało się, że nie będę mógł zrobić tego teraz. Ściany 
magicznej pułapki zatrzasnęły się na zawsze. Zwyciężył mnie, 
pozbawił godności i siły. A przecież był niegdyś dobrym i 
wypróbowanym sługą. Tyle razy ostrzegał, ratował z opresji, 
radził, jak uniknąć niebezpieczeństw. Tyle razy dziękowałem 
mu i błogosławiłem, kiedy po ciężkim dniu udawało się 
łagodnie, zupełnie po dziecięcemu zasnąć. Czyżby dobro 
zawsze zamieniało się w zło? Czy jest to tylko kwestią 
czasu? Przecież dzięki niemu uniknąłem wielu fałszywych, do 
zguby prowadzących ścieżek. Służył wiernie, ale odkąd 
przekroczyliśmy jakąś niewidzialną granicę, razem weszliśmy 
w szaleństwo. Teraz eksploatował mnie bezlitośnie. 
Niewidzialny i bezmyślny pasożyt.
   Słońce odbijało się od szyb. Złociste promienie wpadały 
do przedpokoju. Sam nie wiem kiedy minąłem zastrzeżoną 
linię. Cicho zatrzeszczały klepki. Byłem wolny! Po raz 
pierwszy naprawdę wolny. Nigdy dotąd nie umiałem 
przeciwstawić się przeznaczeniu. A więc jeszcze jeden krok, 
i jeszcze jeden! Stałem przed starym, oprawionym w dębową 
ramę lustrem. Rozebrany do pasa, z rękami związanymi z tyłu 
niewidocznym sznurem. Przestraszony, trąciłem czołem srebrną 
powierzchnię. Odbijały się w niej blaski odchodzącego dnia. 
Usłyszałem delikatny szmer. Lustro nie kłamało. Omen stał 
tuż za mną. Odrażający. Długie, opadające na ramiona włosy, 
w pół łyse czoło, nieco obnażone zęby, drżące wargi. Coś 
szeptał. - Nie idź tam! - krzyknął wskazując na dalszą część 
pokoju. Z mściwym chichotem odwróciłem się i ruszyłem wprost 
na zakazane terytorium.
   - Jestem! - po raz pierwszy odezwałem się do 
niewidzialnej siły, która mną dotąd kierowała. Tępy ból 
serca wyzwolił mnie z tajemniczego więzienia. Zaszumiała 
zdarta płyta. Zahuczały tam-tamy. W imię świata poznawalnego 
i niepoznawalnego, witajcie!
                                        Michał Łukaszewicz

                     MICHAŁ ŁUKASZEWICZ
   Urodzony w 1948 roku w Szczecinie, absolwent filologii 
polskiej UW, prozaik, poeta i krytyk. Pracuje w miesięczniku 
"Nowe Książki". Debiut AD 1980 tomikiem wierszy "Magister 
Tartuf" i zbiorkiem opowiadań "Pieśń żarłocznej szarańczy". 
Wydał: "Ołowiany dach" (wiersze, 1984), "Małecki" (powieść, 
1986) oraz tomy opowiadań: "Na perskim jarmarku", "Dom z 
zapalonymi światłami (oba 1987) i "Opowieści Jana Lunarnego" 
(1992). Fantastyczne światy Łukaszewicza są smutne i 
paradoksalne, poruszający się w nich bohaterowie zdyszani i 
zgorzkniali; zaś całość mimo kulturowych odwołań leży blisko 
polskiej codzienności ostatnich lat.
   Znacie Państwo miniaturę M.Ł. "Archeologia" ("NF" 12/93); 
w tym roku w białostockiej oficynie "Łuk" ukaże się jego 
powieść "Warszawska Atlantyda". Czas akcji: rok 2001. W 
podzielonej stolicy dzielnicami rządzą różne partie, toteż 
bohater - Achtus Stampułka - z Woli na Saską Kępę dostaje 
się po trwającej rok ciężkiej i niebezpiecznej wędrówce. 
Pracuje ponadto przy przeróbce Pałacu Kultury na katedrę 
Notre Dame, z bandą inteligentów napada na mercedesy 
biznesmenów z Bielan, wpada w pułapkę w dzielnicy stuletnich 
weteranów realnego socjalizmu, gości w pałacu milionera we 
wnętrzu góry śmieci na Radiówku i ucieka ze szpitala 
wariatów dzięki pomocy pielęgniarki seks-bogini Romy... 
Zapowiada się mocna rzecz! Czy mocniejsza od "Weekendu w 
mieście" Włodzimierza Różyckiego ("NF" 1/86) - zobaczymy.
                                                  (mp)
