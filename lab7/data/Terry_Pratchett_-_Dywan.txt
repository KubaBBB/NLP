TERRY PRATCHETT - DYWAN




Nota o Autorze

    Jeśli ktoś naprawdę i koniecznie musi wiedzieć, to urodził się w Buckinghamshire w 1948r. Udało mu się uniknąć jakiejkolwiek naprawdę interesującej pracy z rodzaju tych, jakie podejmują pisarze, by dobrze wyglądać w notkach biograficznych. Poszukując cichego i spokojnego zajęcia, najął się jako rzecznik prasowy w Centralnym Zarządzie Wytwarzania Elektryczności (Central Electricity Generating Board) zaraz po katastrofie elektrowni Three Mile Island, co najlepiej dowodzi doskonałego wyczucia czasu albo specyficznego poczucia humoru (w zależności od punktu widzenia). Teraz, jako uznany pisarz, nie zatrudnia się nigdzie. Wstaje rano. Mieszka z żoną i córką w Somerset i lubi, jak czytelnicy stawiają mu banana daiquiri. Zdaje sobie sprawę, że ludzie nie czytają biografii pisarzy, ale stwierdził, że nic nie straci, jeśli spróbuje im uświadomić swe gusta. Obecnie zbliża się do pięćdziesiątki i twierdzi, że pisze dla wszystkich wystarczająco rozwiniętych, by go zrozumieć, toteż wiek nie ma znaczenia. Ideałem są czytelnicy, których jego książki śmieszą, ale nie każdy może być ideałem...
    
    
Od autora
    
        Książka ta ma dwóch autorów, choć stanowią oni jedną osobę. Pierwszy raz została opublikowana w 1971r. i zawierała całą masę błędów, z których największym był ten, że napisał ją siedemnastolatek. Sprzedawała się jako tako, ani źle, ani dobrze, i w końcu wyprzedała się do zera. No i prawidłowo.
    Jakieś dziesięć lat temu powieści z cyklu Discworld zaczęły się sprzedawać jak hot dogi i ludzie skojarzyli, że ten sam facet napisał wcześniej Dywan. Wynikiem tego było dojście wydawców do wniosku, że czas wznowić tę książkę. Decyzja ta z mojego punktu widzenia była jak najbardziej rozsądna, ale jakoś tak wyszło, że licząc sobie czterdzieści trzy wiosny, ponownie przeczytałem swój młodzieńczy debiut i włosy stanęły mi dęba, toteż czym prędzej zabrałem się do robienia w nim porządków.
    Otóż w wieku lat siedemnastu byłem najwyraźniej wielce przekonany, że fantasy składa się głównie z bitew i królów. W miarę przybywania lat i doświadczeń doszedłem do etapu obecnego, to jest skłonny jestem uważać, że tak naprawdę fantasy powinna być o tym, jak unikać bitew i jak się obywać bez królów. Więc tu coś dodałem, tam coś zmieniłem, a ówdzie dołożyłem nieco zdrowego rozsądku...
    Wiecie, jak to jest, kiedy zaczyna się obcinać wystrzępioną nitkę, a potem drugą...
    W końcu udało mi się zapanować nad entuzjazmem i w efekcie powstała ciekawostka - nie jest to bowiem dokładnie to, co napisałem wtedy, i niedokładnie to, co napisałbym teraz od nowa. Jest to efekt pracy zespołowej (na szczęście nie muszę się dzielić honorarium, zresztą smarkacz i tak by je przepuścił).
    Chcieliście - macie.
    Tak na marginesie: miasto Ware ma wielkość mniej więcej taką *
Terry Pratchett
15 września 1991 r.
        
Prolog
    
    
    Sami siebie nazywali Munrungami, czyli Ludźmi albo Prawdziwymi Istotami Ludzkimi. Nic oryginalnego - tak mówi o sobie większość ludzi, przynajmniej z początku. Kiedy pewnego dnia plemię napotkało inne plemię, mogło co prawda nazwać je Innymi Ludźmi, gdyby było w humorze, a ponieważ nie było, nazwało je Wrogami. Gdyby jednak w tym momencie nazwało ich Innymi Prawdziwymi Istotami Ludzkimi albo jakoś podobnie, to później oszczędziłoby sobie wielu kłopotów. Cóż, gdyby szafa miała sznurek, byłaby windą.
    Nie znaczy to, że Munrungowie byli zupełnie prymitywni - Pismire twierdził zawsze, że mają bogate ludowe dziedzictwo kulturowe. Miał na myśli legendy. Sam znał wszystkie stare opowieści plemienia i wiele nowych, nieplemiennych. Opowiadał je przy ognisku, a wszyscy słuchali jak zaczarowani. Czasami wydawało się, że nawet masywne włosy rosnące za otaczającą wioskę palisadą pochylają się nad nią, też słuchając.
    Najstarsza legenda była także najkrótsza i choć rzadko opowiadana, znana ze szczegółami każdemu, powtarzano ją bowiem, w różnych językach, jak Dywan długi i szeroki. Tak oto brzmiała w wykonaniu Pismire'a:
    "Na początku nie było nic, jeno nieskończona płaskość. Potem stał się Dywan, który przykrył płaskość. Był wtedy młody: między włosami nie znaleźlibyście szczypty pyłu, a same włosy były proste i smukłe, nie zaś pogięte i splątane jak dziś. No i Dywan był pusty.
    Potem zjawił się kurz i pył, które spadły z góry i powoli osiadały między włosami, aż pokryły Dywan grubą warstwą. Z kurzu Dywan utkał nas wszystkich - najpierw małe pełzające, które zamieszkały w rowach i na szczytach włosów, potem sorathy, dziki, trompy, kozy i snargi, a następnie całą resztę tałatajstwa, które znacie.
    Dywan tętnił życiem, ale nie wiedział, że jest żywy. Nie potrafił myśleć i nawet nie wiedział, czym jest. Było w nim życie i ma się rozumieć śmierć, ale brakowało nici w splocie życia. I tak powstaliśmy z kurzu my, Lud Dywanu. Nadaliśmy Dywanowi imię, podobnie jak ponazywaliśmy zwierzęta, i splot stał się kompletny. Dywan zyskał świadomość.
    Może nam grozić Tąpnięcie, które nienawidzi życia w Dywanie, może nas ogarnąć mrok, ale nadal będziemy stanowili duszę Dywanu, bo to my pierwsi go nazwaliśmy. I to jest najważniejsze. Naturalnie to wszystko jest wielce metaforyczne, ale myślę, że ważne, nieprawdaż?"
    
    
Rozdział 1
    
    
    Prawo stanowiło, że każdego dziesiątego roku wszystkie plemiona Imperium Dumii mają się stawić do przeliczenia. No, ma się rozumieć, nie wszystkie w wielkiej stolicy Ware, każde w najbliższym dużym mieście. W wypadku Munrungów było to Tregon Marus.
    Liczenie zawsze było wielkim świętem - wokół miasta wyrastały osady namiotów, po ulicach przewalały się tłumy, no i co najważniejsze: odbywał się tu pięciodniowy jarmark oraz koński targ. Przy okazji odwiedzano dawno nie widzianych znajomków i trwała, naturalnie, taka wymiana plotek, że aż się włosy w okolicy trzęsły.
    Część oficjalna polegała na tym, że wszyscy, łącznie z niemowlakami, stawali przed urzędnikiem w specjalnym liczydomie i tam, na pożółkłych zwojach, zapisywano imiona nowo urodzonych, skreślano zmarłych i wpisywano, ile kto ma świń, kóz i trompów. Przy okazji powstawało wiele nowych, choć niekoniecznie mądrych imion, jako że gryzipiórki od niepamiętnych czasów miały kłopoty jak nie z ortografią, to z pisownią, a notorycznie ze słuchem. Tak zresztą było zawsze, jak historia długa i głęboka. Po zapisaniu delikwent przechodził do następnego stołu, gdzie w futrach i skórach płacił podatek wyznaczony przez innego urzędasa. Nie trzeba dodawać, że wszyscy uważali to za zdecydowanie niemiłą część takiej dobrej imprezy, zwłaszcza że musieli odstać swoje w kolejce wijącej się wokół murów miasta, potem przebiegającej przez stajnie, rynek i wokół magazynów aż do liczydomu.
    Piątego dnia gubernator zwoływał na rynku naradę wodzów wszystkich plemion i wysłuchiwał skarg i zażaleń. Narada odbywała się na świeżym powietrzu, gubernator potakiwał z godnością i przyznawał z zasady rację przemawiającemu. Z zasady również nie robił nic więcej, ale wszystkim i tak poprawiało się samopoczucie: zostali wysłuchani. Co prawda po powrocie do domu dobre samopoczucie mijało jak ręką odjął, ale na kilka dni pomagało. To się nazywa polityka. I tak się działo od niepamiętnych czasów, czyli od zawsze.
    Szóstego dnia uczestnicy zbiegowiska rozchodzili się do domów drogami zbudowanymi przez Dumii. Do domów, czyli generalnie na wschód. Na zachód prowadził szlak ku stolicy, a potem, już jako zwykły trakt nazywany Drogą Zachodnią, docierał do najdalej na zachód położonej miejscowości Imperium - do Kilimaty. Imperium Dumii zajmowało bowiem większość Dywanu od Drewnogóry aż po pustkowie na północy, położone w pobliżu Stołonogi. Na zachodzie docierało do samych krańców Dywanu i do Pustkowi, na południu do Ziemi Ognistej. Tak pomalowańcy spod Drewnościany, jak i wojowniczy Hibbolojowie, a nawet czciciele ognia z Kilimaty płacili Imperium trybut. Przyznać należy, iż nie wszyscy lubili Dumii, ponieważ Imperium robiło, co mogło, by zniechęcić kogo się da do lokalnych wojen czy rabunków bydła, co generalnie było uznawane za świetną rozrywkę i doskonały sposób na nudę. Imperium lubiło pokój, bo ludzie mieli wtedy wystarczająco dużo czasu i spokoju, by zarabiać i mieć z czego zapłacić podatki. I generalnie rzecz biorąc, pokój nie dość, że się pod tym względem sprawdzał, to jeszcze dawał się utrzymać.
    Tak więc Munrungowie powędrowali na wschód i na kolejne dziesięć lat zniknęli z annałów Imperium. Czasami przez ten czas wadzili się, czasami nie (prawdę mówiąc, częściej nie) i jak mogli, unikali kontaktów z Historią, która ma ten niemiły zwyczaj, że kto z nią przestaje, z zasady ginie.
    No i pewnego roku przestały napływać wieści - a co dziwniejsze, także plotki - z Tregon Marus...
    
    
    Stary Grimm Orkson, wódz Munrungów, miał dwóch synów i kiedy zmarł, wodzem został starszy - Glurk. Z punktu widzenia członków szczepu, którzy myśleli wolno, acz dokładnie, wybór był wręcz idealny - nie dość, że z szerokimi barami i byczym karkiem wyglądał jak drugie wydanie rodziciela, to jeszcze rzucał włócznią dalej niż ktokolwiek i snargi kładł gołą ręką (na dowód nosił naszyjnik z ich kłów). Do jego zalet zaliczano także: podnoszenie konia jednoręcz, całodzienne bieganie bez zmęczenia i umiejętność podkradania się do zwierzyny tak blisko, że często umierała ona na zawał wywołany szokiem, zanim zdążył użyć broni albo chociażby przyłożyć pięścią. Poza tym poruszał ustami, gdy myślał - co łatwo pozwalało sprawdzić, ile czasu spędza w pracy, to jest przy wodzowaniu - no i był małomówny. Co do myślenia, to zajmowało mu sporo czasu, gdyż choć nie był głupi, nie stanowiło ono jego najsilniejszej strony i dojście do właściwych wniosków trwało u niego, powiedzmy, nieco dłużej, niż wynosiła średnia. W końcu jednak do nich dochodził, i to samodzielnie. Powiadano też, że używa niewielu słów, a rozumie jeszcze mniej, ale nikomu to nie przeszkadzało.
    Pewnego popołudnia Glurk wracał do domu, trzymając na jednym ramieniu włócznię z kościanym grotem, a na drugim długi drąg. Na środku tegoż drąga wisiał sobie za związane łapy snarg, a jego drugi koniec podpierał Snibril - młodszy brat Glurka.
    Stary Orkson ożenił się wcześnie i żył długo - ta kombinacja spowodowała, że narodziny jego synów dzielił szmat czasu wypełniony przez córki, które starannie, i szybko, zostały wydane za szanowanych i, co ważniejsze, daleko mieszkających członków plemienia.
    Snibril nie powalał, zwłaszcza w porównaniu z bratem, posturą i krzepą. Grimm wysłał go więc do szkoły w Tregon Marus, by kształcił się na urzędnika. Miał nadzieję, że skoro pociecha nie wybija się z włócznią, to może z piórem pójdzie jej lepiej, a poza tym jeden kształcony w rodzinie zawsze może się przydać.
    Gdy Snibril trzeci raz uciekł ze szkoły, Pismire postanowił poważnie porozmawiać z wodzem. Pismire był szczepowym szamanem, czyli rozsądniejszą odmianą kapłana. Prawie każdy szczep miał swojego, choć Pismire zdecydowanie się wśród nich wyróżniał. Po pierwsze: mył się - a także wszystko, co miał - przynajmniej raz w miesiącu, co jak na normalnego człowieka było dziwne, a na szamana wręcz nienormalne, ponieważ uważali oni, że im coś brudniejsze, tym bardziej magiczne.
    Po drugie: nie nosił piórek, kości, kamyków ani innych takich cudeniek i nie mówił jak pozostali szamani z sąsiedztwa. Pozostali pasjami spożywali żółtawe grzybki rosnące w gęstwinach włosów i mówili mniej więcej tak: "Hiiiijahjahheja! Hejahejajahjah! Hngh!", co było totalnym bełkotem, ale brzmiało magicznie. Pismire zaś mawiał mniej więcej tak: "Prawidłowe obserwacje i staranna dedukcja przy jasno określonych celach są niezbędne dla powodzenia każdego przedsięwzięcia. Zauważyliście, że trompy zawsze przemieszczają się o dwa dni przed stadami sorathów? A tak na marginesie: jak mi który zeżre żółtego grzybka, to obiecuję, że długo to popamięta!", co zdecydowanie nie brzmiało magicznie - i nikt nie nazwałby tego bełkotem - ale było całkiem użyteczne, zwłaszcza w wypadku polowań. Co prawda poniektórzy malkontenci twierdzili, że tę skuteczność Pismire bardziej zawdzięcza myśliwskim zdolnościom niż gadaniu, czemu szaman bynajmniej nie zaprzeczał, twierdząc, że optymistyczne myślenie także jest bardzo ważne.
    Po trzecie: jako szaman był też znachorem, i to znacznie lepszym niż okoliczni (nie wspominając poprzednika). Co do tego zgadzali się wszyscy, choć niektórzy niechętnie, gdyż każdy Munrung jest w mniejszym lub większym stopniu zwolennikiem poszanowania tradycji. Poprzednik leczył ciekawą, i ogólnie przyjętą, metodą przez wygrzewanie w powietrzu kości i wycie "Hjahjahja! itd.,itp.,etc.". Pismire natomiast mieszał ze sobą różne sproszkowane zioła i inne ingrediencje, robił z nich pigułki i mówił coś w tym stylu: "Weź jedną wieczorem, jak się będziesz kładł, a rano, jeżeli się obudzisz, weź drugą".
    Poza tym od czasu do czasu służył radą w innych wypadkach, na przykład takich jak dokształt Snibrila. Grimm akurat rąbał drwa koło domu, gdy jak zwykle cicho zjawił się tuż za nim Pismire. Wymiana poglądów, która nastąpiła, była tyleż zwięzła co treściwa. Pismire oznajmił, że edukacja w mieście skazana jest na fiasko, bo Munrung i urzędnik wykluczają się wzajemnie. Można natomiast spróbować kształcić pociechę na miejscu, to znaczy on, Pismire, może spróbować nauczyć go czytać i pisać. W odpowiedzi i po namyśle - acz krótszym niż u Glurka - Grimm wyraził zgodę, przyznając, że dzieciak wrodził się w matkę, która do małżeństwa też miała zwyczaj łazić z głową w chmurach, aż on, jako jej mąż, zrobił wszystko, by ją sprowadzić na ziemię. Grimm nigdy nie opanował sztuki pisania i czytania, ale urzędnicy w Tregon Marus zawsze robili na nim duże wrażenie. Stawiali na pergaminie znaczki, dzięki którym po wielu latach nadal pamiętali różne dziwne sprawy. To była moc (w pewnym sensie, ma się rozumieć) i Grimm chciał, by ktoś z rodu posiadł choćby małą jej część.
    I tak Snibril zaczął uczęszczać do wioskowej szkoły, gdzie Pismire uczył dzieciaki czytać, pisać, liczyć i wyjaśniał prawa Imperium. Podobało mu się to (Snibrilowi, rzecz jasna) i uczył się szybko, chłonąc wiedzę, jakby od tego zależało jego życie, a jak twierdził Pismire, często zależało.
    Co dziwniejsze, Snibril stawał się także całkiem dobrym myśliwym. Prawie tak dobrym jak brat, choć w inny sposób. Glurk zwykł ganiać zwierzynę, Snibril natomiast obserwował i zasadzał się na nią zgodnie z jedną z mądrości Pismire'a. Szaman twierdził bowiem, że nie trzeba ścigać zwierzyny, by ją złowić - wystarczy starannie ją obserwować, znajdzie się odpowiednie miejsce, w którym można poczekać i zwierzyna sama przyjdzie. Była to jedna z zasad życiowych Pismire'a i Snibril przyznawał, że na polowaniu sprawdza się doskonale. Jak działała w innych wypadkach, trudno mu było orzec z braku okazji..
    Gdy stary Grimm zmarł, złożono go w dole wykopanym w kurzu, razem z włócznią. Munrungowie nie mieli pojęcia, gdzie się udaje zmarły, ale nie widzieli najmniejszego powodu, by gdy już się tam znajdzie, miał być głodny.
    Wodzem został Glurk i miał poprowadzić plemię na następne liczenie, tyle że choć dawno minął właściwy czas, posłaniec z Tregon Marus, zwykle oznajmiający, kiedy odbędzie się święto, jakoś się nie zjawiał. Martwiło to Glurka - i to bynajmniej nie z powodu nie zapłaconych podatków - gdyż brak wieści był nienaturalny, jako że na Dumii zawsze można było polegać, szczególnie jeśli chodzi o terminowe zbieranie należności.
    Na wszelki wypadek nie podzielił się z nikim swymi obawami, toteż z polowania jak zwykle wracali w milczeniu. Jak zwykle też Snibril jako niższy przekładał drąg z ramienia na ramię, mając nieodparte wrażenie, że jeśli nie zrobią przerwy, to będzie jeszcze niższy.
    - Słuchaj no, nogi mi w tyłek włażą i robię się coraz niższy - poinformował brata. - Stańmy na pięć minut... poza tym strasznie mnie boli głowa...
    - Niech będzie pięć minut - zgodził się po chwili Glurk. - Dłużej nie: robi się ciemno.
    Dotarli tymczasem do drogi. Niedaleko na północ była Drewnogóra, a bliżej, i to znacznie, dom i kolacja. Siedli na równej powierzchni traktu. Glurk, który nie miał zwyczaju marnować czasu, zabrał się do ostrzenia grota włóczni, spoglądając od czasu do czasu na zachód, gdzie znikała droga. W zapadającym mroku lśniła lekko, tym mocniej podkreślając cienie zbierające się pomiędzy włosami po obu jej stronach, co zdawało się fascynować Snibrila. Drogi pociągały go od dawna, to jest od chwili, gdy ojciec powiedział mu, że wszystkie prowadzą do Ware, czyli do stolicy. Już samo siedzenie przy którejś pozwalało zobaczyć wiele ciekawych rzeczy i osób, a co dopiero, jakby tak ruszyć którąś z nich...
    Tęskne rozmyślania przerwało mu solidne łupnięcie pod czaszką. Poczuł, jakby ktoś mu ją wsadził między dwa kamienie i zaczął ściskać.
    Dywan tego dnia też był jakiś nienormalny - większość zwierząt zniknęła, a kurzu między włosami nie mącił najsłabszy nawet podmuch.
    - Coś tu nie gra. Na drodze od wielu dni nikt się nie pojawił - mruknął Glurk, po czym wstał i sięgnął po drąg.
    Snibril jęknął, obiecując sobie, że ledwie wrócą, pójdzie do Pismire'a po jakąś pigułkę...
    Wysoko wśród włosów przemknął jakiś cień kierujący się na południe.
    Coś grzmotnęło tak głośno, że bardziej poczuli, niż usłyszeli potężny odgłos tego, co niespodziewanie uderzyło w Dywan, powalając ich obu na ziemię. Włosy wokół nich jęknęły i zafalowały targane wichurą. Glurk złapał się pnia włosa i zdołał się doprowadzić do pionu przygięty przez nagłą zawieję. W górze czubki włosów trzeszczały i skrzypiały, a wszędzie wokół falowały niby szary ocean. Przez drogę przetoczyły się głazy, na wpół lecąc, na wpół się turlając, Glurk jedną ręką uczepiony włosa, drugą ściągnął za kark odlatującego brata. Obaj przykucnęli za grubym pniem, czekając, aż kataklizm się skończy, co nastąpiło równie nagle, jak się zaczęło. Wichura skierowała się na południe, podobnie jak ciemność, która jej towarzyszyła.
    Cisza zadźwięczała głucho jak dzwon. Snibril zamrugał nieco ogłupiały - ból głowy zniknął, a po chwili coś mu pyknęło w uszach i wrócił słuch, dzięki czemu usłyszał odległy wprawdzie, acz szybko zbliżający się tętent. Brzmiało to, jakby jakiś koń gnał po drodze na oślep, czyli albo bez jeźdźca, albo z nieprzytomnym pasażerem na grzbiecie.
    Wierzchowiec pojawił się szybko - bez jeźdźca, ze stulonymi uszami i błędnym wzrokiem. Biała sierść lśniła od potu, a wodze klaskały o siodło w takt uderzeń kopyt. Snibril wyskoczył na drogę, a gdy koń go mijał, złapał wodze, przez parę sekund biegł obok i wskoczył płynnie na siodło. Dlaczego się na coś takiego odważył, nigdy nie zrozumiał; być może był to wynik uważnej obserwacji i dokładnego określenia celów. Mówiąc po ludzku, po prostu nie wyobrażał sobie, że mógłby tego nie zrobić.
    
    
    Do wioski bracia dojechali wierzchem na uspokojonym już rumaku, który posłużył im też za zwierzę pociągowe, wlokąc drąg z dyndającym pośrodku snargiem. Palisada była w kilku miejscach powalona, a kilka chat zniszczyły głazy, których sporo leżało na terenie wioski. Glurk nerwowo spojrzał w stronę chaty wodza i jęknął, po czym zsiadł z konia i powoli ruszył ku domowi.
    A raczej miejscu, gdzie ostatnio był dom.
    Reszta mieszkańców czym prędzej umilkła i na wszelki wypadek nieco się odsunęła, robiąc mu szerokie przejście. Włos, i to gruby włos, padając, rozwalił kawał palisady, a jego czubek znalazł się dokładnie tam, gdzie stała chata Orksonów.
    Z budynku na dobrą sprawę zostały jedynie drzwi z framugą, reszta nadawała się wyłącznie na opał.
    Z tłumu wybiegła Bertha z dzieciakami i padła mężowi w objęcia.
    - Pismire kazał nam wyjść, zanim upadł włos - chlipała. - Co teraz zrobimy?
    Glurk, wpatrzony w ruinę, odruchowo ją pogłaskał, po czym wdrapał się na rumowisko i począł w nim grzebać. Wszyscy przyglądali się temu w absolutnym milczeniu, toteż każdy dźwięk dobiegający od strony tej sterty drewna było doskonale słychać. Glurk w pewnym momencie znalazł dziwnym trafem zupełnie nie uszkodzony garnek, spojrzał nań z miną świadczącą, że widzi go pierwszy raz w życiu, i z rozmachem cisnął nim o ziemię.
    Ledwie przebrzmiał huk pękającego naczynia, Glurk uniósł pięść i zaczął kląć. Trzeba przyznać, że robił to wyjątkowo kunsztownie, wzbudzając podziw tak pomysłowością, jak i wprawą w tworzeniu tej wielopiętrowej wiązanki. Nie licząc zwrotów powszechnie uważanych za obraźliwe, sklął kolejno: włosy, mroczne jaskinie Podspodzia, demony Podłogi, Wątek i Osnowę. A potem zaklął się rzadko używaną przysięgą na Retwatshud Frugal, czyli Pękniętą Kość (choć Pismire od dawna twierdził, że to jeno przesąd i zabobon).
    Po tym wszystkim siadł. Złapał się za głowę i głęboko odetchnął. Jakoś nikt nie miał wielkiej ochoty doń podejść. Ludzie spoglądali po sobie, a kilkoro czym prędzej się oddaliło. Snibril zsiadł z konia i podszedł do owiniętego w kozią skórę Pismire'a.
    - Nie powinien był tego mówić - mruczał szaman - To naturalnie zabobon, ale to wcale nie znaczy, że nieprawdziwy... O, witaj, widzę, że przeżyłeś.
    - Co tu się stało? I co było powodem?
    - Co się stało, to widać, nieprawdaż? A powód zwykle nosi nazwę Tąpnięcie.
    - Myślałem, że to bajka.
    - A kto ci powiedział, że bajki nie są prawdziwe?! - zdziwił się Pismire. - Jestem pewien, że to było Tąpnięcie. Zmiany ciśnienia, brak zwierząt... dokładnie tak, jak o tym czytałem w... czytałem, znaczy się. Końcówka wypowiedzi niezbyt pasowała do reszty, toteż Pismire pospiesznie zmienił temat: - Widzę, że dorobiłeś się wierzchowca.
    - Chyba jest ranny...
    Obaj podeszli do zwierzęcia i Pismire zabrał się do oględzin.
    - Koń Dumii - mruknął szaman. - Skocz no który po moją skrzynkę z ziołami! Widzisz? Coś go zaatakowało... rany nie są głębokie, ale lepiej je opatrzyć. Wspaniałe zwierzę. I, powiadasz, bez jeźdźca?
    - Pojechaliśmy kawałek w stronę, z której przybiegł, ale nikogo nie znaleźliśmy.
    - Gdybyś sprzedał całą wioskę i wszystkich jej mieszkańców w niewolę, być może starczyłoby ci na takiego konia. - Pismire pogładził wierzchowca po szyi. - Od właściciela uciekł dawno temu: co najmniej przez pięć dni żył dziko.
    - W Imperium nie ma niewolników - zauważył Snibril.
    - Próbuję ci uzmysłowić, że ten koń jest wiele wart! - warknął Pismire, spoglądając w gęstwinę włosów. - Coś go przestraszyło, i to kilka dni temu, a więc nie było to Tąpnięcie. Bandyci też nie, bo nie wypuściliby takiej zdobyczy. Poza tym nie mają pazurów. Te rany mógł zadać snarg, ale tak ze trzy razy większy od normalnego... A najgorsze jest to, że takie istnieją...
    Coś zawyło.
    Brzmiało to mniej więcej tak, jakby noc nabrała ochoty wydać z siebie dźwięk. I to zrobiła. Wycie dobiegało spośród włosów przy przewróconej palisadzie i robiło się od niego jakoś tak zimno. Koń zarżał, stając lekko dęba, a wszyscy odruchowo spojrzeli w stronę ogniska, na wszelki wypadek rozpalonego w wyrwie w palisadzie. Kilku myśliwych złapało włócznie i pobiegło ku niemu.
    Stanęli w połowie drogi.
    Po przeciwnej stronie ognia widać było jakiś kształt, jakby jeźdźca na wierzchowcu, i dwie pary ślepi. Jedne ogniście zielone, drugie matowoczerwone. Żadne nie mrugało, a obie pary wpatrywały się w zaskoczonych mieszkańców. Glurk ocknął się - wstał, podszedł do ogniska, zabrał najbliższemu oniemiałemu włócznię i warknął:
    - Toż to tylko snarg!
    Wziął zamach i rzucił. Włócznia odbiła się od czegoś z dziwnym stukotem, a zielone ślepia mocniej rozgorzały. Rozległ się głęboki, groźny pomruk.
    - Poszedł won! - zakomenderował Glurk - Do nory czy w inną cholerę!
    Pismire podbiegł do ogniska i nie tracąc czasu na gadanie, złapał płonący kawał deski i cisnął za palisadę.
    Obie pary ślepi mrugnęły i znikły. Wraz z nimi zniknęło osłupienie Munrungów, a zawstydzeni myśliwi czym prędzej chcieli ruszyć w pościg. Zatrzymał ich głos Pismire'a:
    - Gdzie?! Wiecie, durnie, co to było?!... Nie?! To gdzie wam tak spieszno?! To był czarny snarg, trzy razy większy i groźniejszy od brązowych, które znacie! Ganiać za nim po nocy z włócznią to szukać śmierci! Nie pamiętacie opowieści?! One żyją w najdalszych Kątach, a pochodzą z Nie Zamiatanych Obszarów!
    Z północy, od strony białych zboczy Drewnogóry, rozległo się kolejne wycie, tyle że w odróżnieniu od poprzedniego nagle umilkło. Pismire przez chwilę spoglądał w tamtym kierunku, po czym rzekł już ciszej do Glurka i Snibrila:
    - Znalazły was. Konia przygnał tu strach przed snargami. A strach przed czarnymi snargami jest oznaką dobrze rozwiniętego zdrowego rozsądku, że nie wspomnę o instynkcie samozachowawczym. Skoro odkryły wioskę, nie możemy tu pozostać: będą przychodziły noc po nocy, aż w końcu dostaną się do środka. Ruszajmy jutro i miejmy nadzieję, że to nie będzie za późno!
    - Nie możemy ot tak... - zaczął Glurk.
    - Możecie i musicie - przerwał mu Pismire. - Tąpnięcie wróciło, a wraz z nim wszystko, co następuje później Rozumiecie?
    - Nie - przyznał Glurk.
    - Nie szkodzi. Wystarczy, że mi zaufacie. Być może nie będziecie musieli zrozumieć. Czy kiedyś się pomyliłem?
    Glurk zastanowił się poważnie.
    - No cóż, powiedziałeś kiedyś, że...
    - Czy się pomyliłem w  w a ż n y c h  sprawach! - zastrzegł Pismire.
    - A co to, to nie - przyznał Glurk. - Ale snargów nie ma się co bać. Od dawna dajemy sobie z nimi radę. Co jest takiego specjalnego w tych, poza tym, że są większe?
    - Ci, którzy ich dosiadają.
    - Były dwie pary ślepi - mruknął niepewnie Glurk.
    - Były. A jeźdźcy dysponują znacznie groźniejszą bronią niż kły i pazury - zamknął temat Pismire - Mają rozum!
    
    
Rozdział 2
    
    
    - To by było na tyle - stwierdził Glurk, spoglądając na ruinę chaty. - Ruszamy.
    - Momencik. - Snibril miał cały dobytek w jednej torbie, ale na wszelki wypadek wolał sprawdzić, czy czegoś nie zapomniał, toteż gorączkowo ją przegrzebał.
    Kościany nóż z rzeźbioną, drewnianą rękojeścią sztuk jeden - był; buty sztuk dwie, to jest para - były; zapasowe cięciwy sztuk trzy - były; woreczek zapasowych grotów do strzał - był (ile grotów jest w środku, nie chciało mu się liczyć); kawałek kurzu na szczęście, sztuk jeden - był; woreczek sztuk jeden - też był, tyle że na samym spodzie. Ostrożnie go wyjął i wysypał zawartość - dziewięć lśniących lakierem monet z podobizną cesarza.
    - Pojęcia nie mam, po co ci to - mruknął Glurk. - Bardziej by ci się przydał drugi worek z grotami. Snibril przecząco potrząsnął głową i ostrożnie schował drewniane pieniądze do woreczka, a woreczek do torby. Sporządzono je z czerwonego drewna, nie z żadnej tam sekwoi, wydobytego w kopalniach Stołonogi i pokrytego lakierem. Na jednej stronie wyrzeźbiono głowę cesarza, na drugiej cyfrę (na monetach Snibrila była to cyfra jeden). Były to tarnerii, monety Imperium Dumii, i każda kosztowała w Tregon Marus wiele skór. Zgodnie z tym, co mówił Pismire, każda  b y ł a  skórami albo garnkami, albo nożami, ale to chyba kwestia punktu widzenia - Snibril, niezależnie od tego, ile się im przypatrywał, nie był w stanie zobaczyć zamiast drewnianego krążka choćby jednego glinianego gara. Prawdę mówiąc, nie rozumiał tego wszystkiego, ale doświadczenie nabyte w Tregon Marus dowodziło, że Pismire ma rację, twierdząc, że Dumii tak kochają swojego cesarza, iż za jego drewnianą podobiznę dają wiele skór (albo biorą, w zależności od sytuacji). Snibril po prawdzie nie był jednak pewien, czy Pismire choć trochę bardziej rozumie zawiłości finansów niż on sam.
    Wraz z Glurkiem wrócił do wozu. Od Tąpnięcia minął mniej niż dzień. Ale co to był za dzień...
    Od rana trwała dyskusja, której nie było daleko do pyskówki. Bogatsi nie palili się do wyjazdu, zwłaszcza że nikt nie miał sprecyzowanego zdania, dokąd się udać, a Pismire dokądś poszedł z sobie jedynie znanych powodów. Gdzieś tak w połowie dnia z południa rozległy się wycia snargów. Ktoś zobaczył cienie przemykające we włosach. Ktoś inny mówił, że widział ślepia nad palisadą...
    I jakoś tak dyskusja zmarła śmiercią naturalną, a porozumienie osiągnięto w milczeniu - wszyscy zgodnie wzięli się do pakowania, nie zadając więcej głupich pytań. Ktoś rozsądny przypomniał, że wędrówka to dla nich nie pierwszyzna i prawdę mówiąc, miał rację. Plemię przemieszczało się średnio raz na rok w poszukiwaniu lepszych łowisk. O kolejnej przeprowadzce mowa była od paru miesięcy - problem polegał na tym, że nagłość decyzji sugerowała ucieczkę. Dopiero ktoś rozgarnięty dowiódł logicznie, że ucieka się, biegnąc, co nie wchodzi w rachubę, jako że nawet gdyby nie chcieli, to z całym dobytkiem poruszać się mogą wyłącznie wolnym krokiem.
    W ciągu kilku godzin załadowano co się dało, zgoniono bydło i ustawiono kolumnę. Teraz w milczeniu czekali na Glurka, który miał jechać na czele. Jego wóz był najstaranniej wykończony, jako że stanowił rodowe dziedzictwo - miał nawet półkolisty dach przykryty futrami. Potrzebował czterech kuców do zaprzęgu i naprawdę był solidny. Chaty budowano na mniej więcej rok, a wozy przekazywano z dziada na wnuka, więc było po co się starać i budować solidnie.
    Za wozem stał sznur jucznych kuców załadowany rodowym majątkiem w futrach. A dalej wozy i kuce innych rodów. Żaden pojazd nie był tak ozdobny i wypieszczony jak Glurka, acz niektóre nie ustępowały mu wielkością. Następne w kolejności były wózki ręczne, a na końcu rodziny mogące sobie pozwolić ledwie na jednego kuca i jedną trzecią udziału w krowie.
    Ci, którzy dobytek nosili na plecach, wędrowali obok wozów i jakoś tak dziwnie wyglądało na to, że perspektywa podróży raczej ich cieszy, w przeciwieństwie do tych, którzy część własności musieli zostawić z braku miejsca na wozach.
    - Gdzie Pismire? - zainteresował się Glurk, wsiadając na wóz. - A co tam, wie, gdzie jedziemy, to dołączy. Bo chyba nie myśli, że będziemy na niego czekać do zmroku.
    - Pojadę przodem: znajdę go - zaproponował Snibril.
    - To mu powiedz, że jedziemy do Spalonego Końca starym szlakiem. Jakby do czego przyszło, to łatwo się tam bronić nawet po nocy.
    Glurk ruszył pierwszy, ale oddał lejce żonie i zeskoczył na ziemię. Poczekał, aż wszyscy wyjadą, i zamknął bramę. Przez dziury w palisadzie (zwłaszcza tę, gdzie leżał włos) mógł dostać się do wioski tabun nieproszonych gości, ale brama powinna być zamknięta. Tak było właściwie - sugerowało, że kiedyś mogą tu wrócić.
    
    
    Snibril jechał niespiesznie przed kolumną, siedząc na białym koniu. Brakowało mu nieco wprawy, co nadrabiał determinacją. Po swym stryju dał koniowi na imię Roland i nikt nie kwestionował jego prawa własności. Munrungowie generalnie przestrzegali praw Imperium, ale prawo znaleźnego (co kto znalazł, to jego) było jednym z najstarszych obowiązujących na całym Dywanie.
    Po krótkiej jeździe drogą skręcił na szlak i wkrótce ponad włosami dostrzegł oślepiająco białą i pionową ścianę Drewnogóry. Rolanda w ogóle nie było słychać, gdyż pokład kurzu skutecznie tłumił stukot kopyt, a jeździec zapadł w głęboki namysł na temat: gdzie też ten stary szlak może prowadzić. Niejeden dzień, a zwłaszcza noc spędził na jego obserwacji, gdyż choć plemię sporo podróżowało, to w tej samej okolicy i szlak zawsze był pod ręką.
    Pismire mówił o wielu dziwnych miejscach o obco brzmiących nazwach: Róg czy Skraj. Pismire był wszędzie i widział dziwy, których on nigdy nie zobaczy. No i umiał opowiadać jak nikt.
    Roland trzymał się środka szlaku, wystrzegając się ewentualnego ataku z lewa czy z prawa, ale wokół panowała cisza. Między włosy nawiało tyle kurzu, że utworzyły się pagórki, na których gęsto rosły rozmaite zioła i zielska tak intensywnie woniejące, że aż się spać chciało. Szlak wił się między nimi bez specjalnego sensu, po czym wychodził na otwartą przestrzeń przy południowej ścianie Drewnogóry, która pewnego dnia, dawno temu, spadła z nieba. Miała długość dobrego dziennego marszu, a szerokość godzinnego i do połowy była nadpalona. Pismire twierdził, że w oddalonych zakątkach Dywanu były jeszcze dwie inne, a Dumii nazywali ją po swojemu: "zapałka".
    Pismire mieszkał w chacie stojącej w pobliżu starej kopalni drewna i tam też skierował się Snibril. Przy drzwiach stało kilka naczyń, w okolicy pasło się parę na wpół zagłodzonych kóz, a w pobliżu suszyła się świeżo zdjęta skóra snarga. Tylko coś duża była... Nim Snibril zdążył się głębiej zastanowić nad tą kwestią, zobaczył coś, co go znacznie bardziej zaintrygowało. Otóż Pismire wraz z kucem byli nieobecni, za to przy niewielkim ognisku spał sobie ktoś obcy z twarzą przykrytą stożkowatym kapeluszem. A raczej czymś, co kiedyś było błękitnym stożkowatym kapeluszem, obecnie zaś bezkształtnym kawałkiem filcu o barwie dymu. Ubranie wyglądało podobnie i sprawiało nieodparte wrażenie, że owinęło się wokół obcego, by się ogrzać. Postrzępiony bury płaszcz służył mu za poduszkę i był najelegantszą częścią jego garderoby.
    Snibril zostawił wierzchowca w cieniu włosów, dobył noża i cicho podkradł się do śpiącego, chcąc sprawdzić, kto zacz. Akurat miał ostrzem odsunąć rondo kapelusza, by zerknąć na jego twarz, gdy śpiący nagle stał się niesamowicie wręcz aktywny.
    W efekcie tej aktywności Snibril wylądował na plecach z ostrzem własnego noża przy gardle, a obcy, pochylając się nad nim, otworzył oczy, najwyraźniej dopiero się budząc.
    - Hm... i co my tu mamy? - mruknął do siebie. - Aha, Munrung... niegroźny.
    I wstał.
    - Co znaczy "niegroźny"?! - zapytał nieżyczliwie Snibril, zrywając się na równe nogi.
    - W porównaniu z tym tam - nieznajomy wskazał na rozpiętą skórę czarnego snarga, co dopiero w tym momencie dotarło do Snibrila - jesteś całkowicie niegroźny. Pismire mówił, że ktoś się tu pokaże.
    - A gdzie on jest?
    - Pojechał zobaczyć, co się stało w Tregon Marus. Niedługo powinien wrócić.
    - A ty jesteś kto?
    - Możesz mnie nazywać Bane.
    Bane był starannie ogolony, zgodnie ze zwyczajem młodzieży Cesarstwa, a kasztanowate włosy miał zaplecione w krótki warkocz. Choć nie wydawał się stary, opalona twarz wyglądała jak wyrzeźbiona w twardym drewnie i gdyby nie uśmiech, byłaby niesamowicie poważna. U pasa miał miecz, a obok legowiska stała oparta o torbę włócznia z lakierowanym grotem.
    - Jechałem za moulami - wyjaśnił, a widząc, że wyjaśnienie niewiele rozmówcy wyjaśniło, dodał: - Za kreaturami dosiadającymi tych tam... snargów. Pochodzą z Nie Zamiatanych Obszarów i są nadzwyczaj wredne.
    - Nie boisz się ich ślepi?
    Zamiast odpowiedzi Bane chwycił za włócznię.
    W tym momencie spomiędzy włosów wyłonił się Pismire, wierzchem na kucu, co wyglądało dość dziwacznie, gdyż długie nogi jeźdźca prawie wlokły się po ziemi. Na widok Snibrila nie okazał najmniejszego zdziwienia.
    - Tregon Marus padło - oznajmił bez wstępów.
    Bane jęknął.
    - Mówię, że padło, i to dosłownie. Jest kompletnie zniszczone: domy, magazyny, mury, wszystko. Tąpnięcie musiało mieć centrum właśnie tam. A po ruinach kręci się masa tego czarnego cholerstwa. To był długi i paskudny dzień... No dobrze, gdzie reszta? Pojechali do Spalonego Końca?... Doskonale, łatwo się tam bronić. Zbieramy się!
    Bane też miał kuca, pasącego się wśród włosów, toteż wszyscy trzej dosiedli czworonogów i ruszyli wzdłuż białej ściany.
    - A tak właściwie co to jest Tąpnięcie? - zagadnął Snibril Pismire'a. - Pamiętam, opowiadałeś o tym, ale to było tak dawno temu... To jakiś potwór, prawda? Tyle że nie całkiem z krwi i kości?
    - Moule to czczą - wtrącił się Bane. - Jestem, że tak powiem, ekspertem w sprawach mouli.
    Snibril spojrzał nań zdziwiony - Munrungowie jako ludek wybitnie praktyczny a trzeźwo myślący nie mieli bogów. Życie i bez nich było wystarczająco skomplikowane i dziwne.
    - Mam parę teorii - rzekł Pismire. - Czytałem w starych księgach... W każdym razie nie zwracaj uwagi na opowieści, bo to jedynie metafory.
    - Me co?
    - Ciekawe kłamstwa - przetłumaczył Bane.
    - Można tak powiedzieć, choć to raczej sposób na mówienie o czymś obcym bez potrzeby tłumaczenia. Tąpnięcie to pewna naturalna siła, klęska żywiołowa, jak wichura, dajmy na to. Żyli niegdyś ludzie, którzy wiedzieli o tym więcej... Czytałem stare zapisy o miastach, które nagle zniknęły... a teraz są legendami. Jasny gwint, tyle zostało zapomniane... zapisane i potem przez głupotę utracone!

    
    Stare szlaki, które w przeciwieństwie do dróg imperialnych ciągnęły się praktycznie po całym Dywanie, nie biegły prosto, lecz wiły się wśród włosów na podobieństwo węży. Mimo że ruch na nich panował spory, z rzadka jedynie można było na nich kogoś napotkać, a jednak szlaki nigdy nie były zarośnięte. Dumii uważali, że są dziełem Peloona - boga podróży. Rozsądniejsi Munrungowie prywatnie byli przekonani, że szlaki zrobił Dywan w jakiś tajemniczy sposób i w sobie tylko znanym celu. Nie mówili tego w towarzystwie Dumii, bo sami nie wierząc w bogów i inne gusła, z zasady byli wyrozumiali wobec przekonań innych. Nazywali to tolerancją.
    Szlak, którym posuwał się tabor z wioski, rozdzielał się na północ i zachód po osiągnięciu poszarpanego Spalonego Końca (faktycznie był spalony i czarny). Glurk zatrzymał wóz, spojrzał podejrzliwie na osmalone zbocze i pociągnął nosem.
    - Mam przeczucie - oświecił zaskoczoną jego zachowaniem połowicę. - Poczekamy na Snibrila.
    Zeskoczył i przespacerował się wzdłuż stojącej kolumny. Ponownie wydało mu się, że w górze przemyka jakiś cień... pociągnął nerwowo nosem i wziął się w garść. Wódz powinien przewodzić, a nie podskakiwać na każde przywidzenie.
    - Zatoczyć koło! - ryknął. - Nocujemy tu!
    Miejsce było bezpieczne, jeśli potrafiło się zignorować popiół i ponurą atmosferę. Gdy Drewnogóra spadła na Dywan, połamała włosy, dzięki czemu niespodziewane podejście do obozu było niemożliwe, a co najmniej jedną flankę zabezpieczało białe urwisko, uniemożliwiające skutecznie tak zejście, jak i wejście komukolwiek i czemukolwiek. Glurk poganiał wszystkich niemiłosiernie, dopóki nie utworzono z wozów półokręgu dochodzącego do drewnianej ściany i nie uwiązano wewnątrz niego kuców i bydła. Polecił, by na każdym wozie siadł jeden zbrojny w charakterze wartownika, a reszta zajęła się ogniskami i przygotowaniami do noclegu.
    "Znaleźć ludziom zajęcie" - to była jedna z trzech zasad wodzowania, które wbił mu do głowy ojciec. Drugą było: "Zachowywać się pewnie". Trzecią: "Nigdy nie mówić: nie wiem". Jeśli niczego innego nie dało się wymyślić, należało stosować zasadę numer jeden, nawet gdyby miała polegać na maszerowaniu w kółko z włóczniami na ramionach i pieśnią na ustach. Glurk polował w tych stronach i wiedział, że nawet w normalny dzień mogą one wywołać ponure wrażenie. Dzień zdecydowanie nie był normalny, a jak ludzie nie mają nic do roboty, to strach z każdego wyjdzie prędzej, niż można by się spodziewać.
    Tym razem maszerowanie w kółko z pieśnią na ustach nie było potrzebne, bo wszyscy wzięli się do przyrządzania posiłku, a wiadomo, że nic tak nie poprawia morale jak pełny brzuch.
    Glurk wlazł na wóz, aby być przez chwilę sam. Coś tu się nie zgadzało: snargi zawsze były tchórzliwe, a rozumu wystarczało im jedynie na to, by wiedzieć, że wiosek się nie atakuje, za to pojedynczego wędrowca i owszem, tyle że kupą. To, że sytuacja uległa zmianie, w najmniejszym stopniu mu się nie podobało. No, ale snargi dotąd nie pozwalały, żeby ktoś - lub coś - jeździł na nich wierzchem.
    Gdy doszedł do wniosku, że namyślał się i tak za dużo, zlazł na ziemię, wyjął spod kozła długi myśliwski nóż i wsunął go za pas. Nóż sporządzono z kości snarga i był w razie potrzeby równie skuteczny jak miecz. Następnie wziął od żony miskę zupy i zajął się jej zawartością, co było znacznie przyjemniejsze niż myślenie.


    Zapadła noc i wartownicy zaczęli przysypiać. Na zewnątrz kręgu światła rzucanego przez ognisko przemknął wśród włosów cień... Jeden, drugi... Po pewnym czasie wokół wspartego o białe zbocze rozświetlonego półkola wozów utworzyło się drugie, złożone z czegoś ciemniejszego niż nocny mrok. No i zdecydowanie bardziej namacalnego.
    Atak nastąpił od południa. Najpierw zawył snarg, potem zatrząsł się jeden z wozów. Siedzący na nim wartownik - a był nim Gurth, najstarszy Glurka - czym prędzej zeń zeskoczył, wrzeszcząc:
    - Chłopy! Atakują!
    - Nie dać przerwać kręgu! - ryknął Glurk, przeskakując ognisko z włócznią w każdej dłoni.
    Wóz z łoskotem runął na bok, a Glurk cisnął jedną z włóczni, nie przerywając biegu. Jęki i charkot dobitnie świadczyły, że trafił.
    To zdecydowanie nie były normalne snargi - nie dość, że większe, to w dodatku niosły na grzbietach ludzi, a raczej stwory z grubsza ludzi przypominające, o zielonych ślepiach i długich kłach. Widok jeźdźców na moment zaskoczył Glurka, tak że znieruchomiał i o jego ramię otarła się strzała. To go skutecznie otrzeźwiło. Z boku rżały konie rwące paliki, do których je przywiązano, z tyłu wrzeszczeli współplemieńcy, a z przodu wywrócono kolejny wóz. Glurk przełożył drugą włócznię do prawej ręki, gdy nagle wyrósł przed nim szczerzący kły snarg w lśniącej obroży. Coś ryknęło, łupnęło i lewa ręka dziwnie mu zdrętwiała. Odrętwienie błyskawicznie objęło go całego i resztą świadomości pchnął włócznią. Poczuł, że napotyka opór, a potem ogarnęła go ciemność...


    Ogniska dokładnie wyznaczały cel, toteż Snibril i pozostali nie mieli kłopotów z wyborem drogi. Z uwagi na mrok zsiedli jednak z koni i prowadzili je za wodze, co było wolniejszym, aczkolwiek zdecydowanie bezpieczniejszym sposobem podróżowania.
    - Powinniśmy udać się w kierunku stolicy - oświadczył Pismire. - Tam nie powinno być... - Urwał, widząc, że Bane dobywa miecza i powoli rusza w bok, po czym podjął wątek, widząc jego stanowczy gest, nakazujący, by nie przerywał. - Co to ja...? Aha. Ware może nie jest zbyt atrakcyjne o tej porze roku, ale zawsze jest tam co oglądać i gdzie posiedzieć...
    - Długo go znasz? - przerwał mu bezceremonialnie Snibril, obserwując skradającego się brzegiem szlaku Bane'a.
    - To stary przyjaciel.
    - Nie o to mi chodzi. Pytam, kto... - Snibril urwał, gdyż Bane zrobił szybki krok do przodu, odwrócił się i ciął z półobrotu. Coś charknęło i na szlak zwaliło się ciało, wypuszczając toporny czarny miecz. Owo ciało ubrane było w czarny skórzany pancerz, na który ponaszywano kościane kółka, i na pierwszy rzut oka wyglądało na ludzkie. Na drugi przestawało - czarne futro, zakończone pazurami dłonie i pełna kłów podłużna morda wykluczały możliwość pomyłki nawet w półmroku.
    - Moul - oznajmił z satysfakcją Bane. - Nos mnie nie zawiódł!
    - Musimy się pospieszyć - rzekł Pismire. - Oni nigdy nie szwendają się pojedynczo.
    - Ależ... on wygląda jak człowiek! - Snibril był pod wrażeniem. - Zawsze myślałem, że Nie Zamiatane Obszary zamieszkują jedynie potwory i zwierzęta...
    - Albo krzyżówki jednych i drugich - dodał pouczająco Bane.
    W pobliżu ognisk zawył snarg, a potem zaczęło się zamieszanie i wrzaski.
    Nim snarg skończył wyć, Snibril był już w siodle i w drodze. Pozostali gnali jego śladem. Gdy wypadli na otwartą przestrzeń, ukazało im się pole zażartej bitwy, Snibril jednak nie miał okazji podziwiać widoków, gdyż Roland zebrał się w sobie i skoczył.
    Starczyło mu refleksu, by się złapać łęku, gdy koń przesadził najbliższy wóz i zgrabnie wylądował w samym środku przełamanego obronnego półkola. Dwa przewrócone wozy płonęły, co wstrzymywało większość napastników, kilku jednak wdarło się do środka i ze zmiennym szczęściem odcinało się obrońcom. W pobliżu ogniska leżał martwy snarg z raną w boku, nieopodal moul z trzema dzidami w plecach, a obok snarga Glurk przyciśnięty do ziemi łapą innego snarga. Był to największy snarg, jakiego Snibril w życiu widział, i do tego żywy. Na domiar złego zauważył pojawienie się konia i jeźdźca. Po chwili zauważył je także dosiadający go moul i wyszczerzył się paskudnie.
    Snibril miał ochotę wziąć nogi za pas, ale Roland ani drgnął. Rad nierad zsunął się więc z siodła i podniósł najbliżej leżącą włócznię. Sądząc po wadze, należała do brata - Glurk miał dziwaczne upodobanie do broni, którą inni ledwie zdolni byli podnieść - o tym, by nią rzucać, nie było nawet co marzyć. Strach jednak dodaje sił, toteż Snibril bez trudu trzymał ją w dłoniach zwróconą ostrzem ku snargowi, powoli zachodząc go z boku.
    Snarg obracał się równie wolno, gotując się do skoku. Ponieważ tak wierzchowiec, jak i jeździec poświęcali całą swą uwagę Snibrilowi, nie tracili jej na Rolanda. W przeciwieństwie do Snibrila, nieco zaskoczonego postępowaniem konia. Roland bowiem spokojnie obszedł snarga, aż znalazł się za nim, stanął, obejrzał się i machnął ogonem.
    A potem wierzgnął obiema tylnymi nogami.
    Cios był wymierzony idealnie - moul przeleciał prawie doskonałym łukiem nad Snibrilem i rąbnął o ziemię. Już lecąc, był martwy - nic, co tak wygląda, po prostu nie może być żywe.
    Najbardziej zaskoczony rozwojem wypadków był snarg. Co jednak nie wpłynęło na zmianę jego pierwotnego zamiaru - skoczenia na przeciwnika. Snibril zadziałał odruchowo: wsparł drzewce o ziemię i złapał je mocno, kierując ostrze ku lecącemu nań napastnikowi. Do snarga w końcu dotarło, że zrobił coś głupiego, ale w powietrzu nic już nie mógł na to poradzić. Zamiast wylądować na miękkiej ofierze, nadział się na twardy grot włóczni...
    To była pierwsza bitwa.
    
    
Rozdział 3
    
    
    Gdy Snibril się ocknął, noc była stanem przeszłym dokonanym. Leżał koło dogorywającego ogniska przykryty futrem. Było mu ciepło, lecz że cały był obolały, pospiesznie zamknął oczy.
    - A, obudziłeś się - rozległ się głos Bane'a, który siedział oparty o beczkę, z kapeluszem nasuniętym na oczy.
    Roland pasł się uwiązany do najbliższego włosa.
    Nie mając wyjścia, Snibril siadł i przeciągnął się.
    - Co się stało? - spytał ciekawie. - Wszyscy cali?
    - Mniej więcej. Strasznie trudno was zakatrupić, ale rannych jest naprawdę dużo. Obawiam się, że najgorzej oberwał twój brat. Moule, żeby sobie ułatwić robotę, zatruwają swoje miecze. Trucizny wywołują odrętwienie i sen, z którego już się nie budzisz. Gdzie?! Siedź, jak ci dobrze: Pismire jest przy nim, więc lepiej, żebyś mu się nie pałętał pod nogami. Jeżeli ktoś go dobudzi, to właśnie on. - Bane szybko zmienił temat: - A co z tobą? Musieliśmy cię wyciągać spod całkiem sporego snarga. Cały jesteś?
    - Cały - mruknął Snibril i rozejrzał się dookoła.
    Obóz był spokojny (jak na obóz, ma się rozumieć) - kobiety krzątały się, przygotowując śniadanie, dzieciarnia zaczynała się ganiać, a krowy domagać wydojenia, ale wszystko to były codzienne i radosne odgłosy. Nie było słychać sarkań, westchnień i przekleństw. Odparli pierwszy atak i chwilowo gotowi byli (zwłaszcza że zrobiło się już jasno) poprzetrącać gnaty dowolnej liczbie snargów z jeźdźcami czy bez. Bane bez słowa przyciągnął do siebie spore coś leżące w popiele. Owo coś pachniało dziwnie, lecz apetycznie.
    - Udziec snarga pieczony - wyjaśnił, odcinając spaloną warstwę zewnętrzną. - Właściciela ubiłem własnoręcznie, co sprawiło mi sporą satysfakcję.
    - Źródło protein jest mało istotne; ważne, że są - rozległ się głos Pismire'a. - Dla mnie kawałek bez tłuszczu i żył.
    Pismire zszedł z wozu Glurka i widać było, że jest zmordowany. Siadł obok nich bez słowa i zabrał się do jedzenia. Dopiero wtedy Snibril zauważył, że torba z ziołami jest prawie pusta.
    - Ma zdrowie jak koń - oświadczył, ocierając usta rękawem. - O uporze nie wspomnę, bo szkoda słów. Słaby jest, ale trucizna zeszła w całości. Przez dwa dni musi leżeć, więc powiedziałem Bercie, że musi leżeć sześć. Jak pojutrze wstanie, a wstanie na pewno, będzie zadowolony, że postawił na swoim, co mu nie zaszkodzi. Ty byś się tak łatwo nie wywinął, Snibril. Zresztą po co ja się wysilam?! I tak nikt nie zapamięta... Cóż, wolałbym, żeby ci durnie pod niebiosa wychwalający bohaterów i zwycięskie boje choć przez chwilę pomyśleli o tych, którzy muszą sprzątać pobojowiska!
    Bane uśmiechnął się ze zrozumieniem - najwyraźniej słyszał to już nie raz, a Snibril był zbyt zaskoczony, aby się odezwać.
    - Marność nad marnościami. - Pismire zajrzał do wychudłej torby. - Zioła i kurz to nie lekarstwa! To sposób na zabawianie chorego i ułuda, psia mać. Tak wiele straciliśmy...
    - To już mówiłeś - ocknął się Snibril. - A tak konkretnie to co straciliśmy?
    - Wiedzę! Konkretnie zaś: lekarstwa, książki, dywanografię i wiele innych umiejętności. Ludzie stali się leniwi, cesarstwa też. Jeśli nie pielęgnuje się wiedzy, jeśli się jej nie strzeże, to ona sobie idzie w cholerę. Obejrzyj to! - Rzucił Snibrilowi pas zrobiony z siedmiu różnych prostokątów, każdy innej barwy. Prostokąty połączone były ze sobą rzemieniami. - To robota Wightów... - dodał, niczego nie wyjaśniając.
    - Chyba już kiedyś o nich wspominałeś... to jakieś plemię, nie?
    - Zgadza się. Bardzo stare plemię: pierwsi mieszkańcy Dywanu. To oni przemierzyli Parkiet i przynieśli ogień. Oni zaczęli wydobywać drewno z Drewnogóry, oni wynaleźli sposób wytapiania lakieru ze Stołonogi. Dziś rzadko się ich spotyka, ale niegdyś dużo ich się widywało z kotłami do topienia lakieru. Wędrowali od wioski do wioski, a co potrafili odlać z tego lakieru, to ludzkie pojęcie przechodzi... No i robili te pasy. Z siedmiu różnych substancji: z włosów, lakieru, brązu z Wysoczyzny, drewna, kurzu, cukru i piasku. Każdy musiał zrobić taki pas, by stać się pełnoprawnym członkiem wspólnoty.
    - Dlaczego?
    - Żeby udowodnić, że potrafi. Mistyka i jeszcze parę drobiazgów. Naturalnie było to dawno temu: nie widziałem żadnego od lat. A teraz ich pasy są obrożami czarnych snargów. Za wiele straciliśmy... za wiele spisano i zapomniano... Dobra, teraz się zdrzemnę. Jak będziemy ruszać, to mnie obudźcie - zażądał i odszedł w stronę wozów.
    - Co on miał na myśli? - zastanowił się Snibril.
    - Drzemka to taki krótki sen - wyjaśnił uprzejmie Bane.
    - Nie o to mi chodzi. Kto co spisał i dlaczego za wiele spisał?
    Po raz pierwszy Bane nie spieszył się z odpowiedzią.
    - To musi ci sam wyjaśnić - powiedział w końcu. - Każdy ma swoje tajemnice... i swoje wspomnienia.
    Obaj umilkli. Snibril spoglądał spod oka na towarzysza, zastanawiając się, kim on właściwie jest. Jakoś tak trudno mu było spytać go o to wprost i nie wiadomo czemu tak było. Sprawiał wrażenie, jakby rozsadzała go energia, a jednocześnie ruchy miał celowe i precyzyjne, jakby wcześniej przećwiczone i tak pomyślane, by tracić na nie jak najmniej energii. Na dobrą sprawę trudno było powiedzieć, czy jest przyjacielem, ale lepiej, żeby tak było, bo wrogiem byłby naprawdę groźnym.
    W końcu Snibril zasnął, zmęczony umysłowym wysiłkiem, z siedmiobarwnym pasem w dłoniach. A przynajmniej miał wrażenie, że zasnął.
    Widział bowiem nadal - i słyszał - zarówno krzątaninę, jak i obóz tyle że z góry. Obraz był lekko zamglony, a potem zaczął się oddalać - Snibril leciał między włosami. Była noc, widział jednak całkiem wyraźnie: pasące się stada, uśpioną wieś, zakapturzone sylwetki pchające ciężki wóz. Po chwili olśniło go, że to Wightowie... A potem zniżył lot, celując w miejsce, w którym stała postać od stóp do głów ubrana na biało. Postać odwróciła się ku niemu - była to pierwsza osoba, która zdała sobie sprawę z jego istnienia. Poczuł, że tonie w przepastnych oczach... i obudził się, wciąż ściskając w rękach pas.
    
    
    Zwinęli obóz, wyruszyli w drogę. Pismire prowadził wóz Glurka, a blady i słaby jak dziecko właściciel leżał wewnątrz. Sił mu starczało jedynie na to, by kląć, gdy pojazd trząsł na wybojach. Snibril, w siedmiobarwnym pasie, i Bane jechali przodem.
    Dywan zmienił kolor (co samo w sobie nie było niczym specjalnie dziwnym). Wokół Drewnogóry włosy miały barwę ciemnozieloną i szarą, na zachód od Tregon Marus jasnobłękitną, tutaj zaś zieleń stopniowo przeszła w żółć, a włosy były grubsze i bardziej pokręcone. Niektóre nawet miały owoce - duże żółte kule, które wyrastały z pnia. Bane przeciął jedną, pokazując Snibrilowi zawartość: gęsty i słodki syrop.
    Krótko potem przejechali pod dziwną konstrukcją zawieszoną wysoko we włosach. Przyglądało im się z niej pasiaste stworzenie, brzęcząc złowrogo.
    - To hymetory! - wyjaśnił Pismire, przekrzykując brzęczenie. - Jeśli się nie rusza ich miodu, czyli tych żółtych kul, to są spokojne i nie ma co sobie nimi głowy zawracać. Jak się jednak ruszy, to zakłują na śmierć.
    - Są inteligentne? - zainteresował się Snibril.
    - W kupie tak, indywidualnie nie. Odwrotnie niż my. Człowiek zawsze głupieje w gromadzie. Mają zatrute żądła, więc amatorom słodyczy radzę uważać!
    Po tym ostrzeżeniu jakoś wszystkim przeszła ochota na słodkie, a Bane większość czasu spoglądał w górę, z ręką na rękojeści miecza.
    Brzęczenie zostało z tyłu i nie niepokojeni dotarli do skrzyżowania dwóch szlaków oznaczonych kopcem kamieni. Na kopcu siedzieli kobieta i mężczyzna z niewielkimi zawiniątkami i posilali się serem. W porównaniu z ich łachmanami łachy Bane'a wyglądały zgoła dostojnie. Bo i były czyste. Parka na widok jezdnych chciała w pierwszej chwili wziąć nogi za pas, ale się rozmyśliła. Chłop miał widoczną ochotę pogadać. Ochotę tę zresztą prawie natychmiast zaspokoił:
    - Camus Cadmes jezdem. Zajmywałem sie wycinkom włosów dla tartaku w Marus, nie? Jakby kto chciał, to dalej moge je ciońć, no nie? I pewnie dlatego, że byłem na robocie, a kobita mi obiad przyniesła, to żyjemy, no nie? Bo jak sie tak cinżko zrobiło, a potym, no tego... - tu mu zabrakło słów, więc rozłożył ręce - ...no dupło, to potem żeśma wrócili i miasta nie było. Mury, chałupy, wszystko w drebiezgi. I wszyscy wiali, no to my tyż, nie? Tego nijak sie nie da odbudować, nie da... A potem zaczeno wyć, no tośma szybcij wiali, nie?
    - Ilu jeszcze przeżyło? - spytał Snibril, podając mu kawał pieczystego.
    - Z Marus, znaczy sie? Ino ci, co byli za murami, reszte zgnietło z miastem. Do wczora był z nami Barlen Corronson, ale go poniesło po syrop i go te żółte cholery zażgli, nie? Tera idymy na wschód, tam mom rodzine... znaczy chyba jeszcze mom, nie...?
    Dali im nowy przyodziewek i jedzenie i para czym prędzej się oddaliła, najwyraźniej bojąc się Munrungów tylko trochę mniej od reszty nocnych straszydeł Dywanu.
    - Wszyscy gdzieś uciekamy... - mruknął Snibril ponuro.
    - Owszem - przyznał Bane, spoglądając na zachód. - Nawet oni.
    Szlakiem powoli zbliżał się wóz z kotłem do topienia lakieru, ciągnięty i pchany przez zakapturzone postacie w habitach.
    
    
Rozdział 4
    
    
    - Wightowie - mruknął Bane. - Nie zagaduj ich, chyba że pierwsi zaczną rozmowę.
    - Kto?
    - Wightowie.
    - Aaa! Widziałem ich w ostatnim śnie...
    - Masz ich pas - odezwał się Pismire z kozła. - Jak nad czymś naprawdę się  trudzisz, to podobno zostaje w tym czymś cząstka ciebie. Oni w każdym razie tak uważają.
    Snibril bez słowa, za to szybko, zdjął pas i wepchnął go do torby, nie bardzo zresztą wiedząc dlaczego. Za nimi reszta kolumny zjechała na bok i stanęła, a wóz z kotłem doturlał się do kamiennego kopca i też stanął. Obie grupy podróżnych przyglądały się sobie, przy czym Munrungowie ze zdecydowanie większą ciekawością. Po chwili niewysoki Wight podszedł do wozu Glurka. Z bliska widać było, że habit i kaptur nie są całkiem czarne - krzyżowały się na nich delikatne, szare linie. Kaptur dokładnie osłaniał twarz.
    - Cześć - powiedział Wight.
    - Cześć - odpowiedział Bane.
    - Cześć - powtórzył Wight i zamilkł.
    - Rozumieją ludzki język? - upewnił się Snibril.
    - Powinni, skoro go wynaleźli - mruknął cicho Pismire.
    Przybysz tymczasem obejrzał sobie dokładnie Snibrila i zwrócił się do Bane'a:
    - Dziś wieczór jest Uczta Brązu. Jesteście zaproszeni. Przyjmiecie. Tylko siedmiu. Gdy zapłoną ogniska.
    - Przyjmujemy - odparł poważnie Bane.
    Wight odwrócił się i odszedł bez słowa.
    - Uczta Brązu... - w głosie Pismire'a słychać było zdumienie. - Myślałem, że nie zapraszają obcych na uczty...
    - Kto kogo zaprosił? - spytał rzeczowo, a raczej warknął rzeczowo Glurk, wystawiając potarganą głowę z wozu.
    - Słyszałeś, co mówiłem o twoim wstawaniu? - warknął dla odmiany Pismire. - A zresztą, jak już wstałeś, to niech ci będzie...
    - Wightowie? - zdziwił się Glurk po wysłuchaniu zwięzłej relacji. - A co tam: darmowe żarcie to darmowe żarcie. Prawdę mówiąc, niewiele o nich wiem, ale nigdy nie słyszałem o złym Wighcie.
    - Ja do wczoraj w ogóle ledwie o nich słyszałem... - wtrącił Snibril.
    - Bo jak dziadek żył, to jeszcze cię nie było - wyjaśnił Glurk. - Opowiadał mi, że raz spotkał takiego i pożyczył mu siekierę.
    - I co? - zainteresował się Pismire. - Dostał ją z powrotem?
    - Nie.
    - A, to na pewno był Wight. Zazwyczaj są zbyt zajęci, żeby pamiętać o drobiazgach.
    - To nie był drobiazg, tylko całkiem dobra siekiera!
    - Czyli drobiazg. Zresztą i tak nie ma się co zastanawiać: takie zaproszenie po prostu musi zostać przyjęte - stwierdził Pismire.
    - I zostało - przypomniał Bane.
    - Tyle że u nich strasznie łatwo strzelić gafę... a wiesz, jacy są wrażliwi. Mają masę dziwnych przesądów i lepiej by było, żebyście wszyscy je choć pobieżnie poznali. Generale, powiedz im, co wiesz! - polecił szaman.
    - No cóż - zaczął Bane - bardzo istotna jest dla nich siódemka. Dywan składa się z siedmiu składników, siedmiu barw...
    - Powiedz im o erach - wtrącił Pismire.
    - Właśnie miałem zamiar... Siedem er. Ery to okresy, ale niejednakowej długości. Tylko Wightowie wiedzą, kiedy się zaczyna i kiedy kończy każda z nich. Każdy element pasa oznacza jedną erę. Z kolei Era Piasku to budowanie miast i królestw. Nie zgubiliście się?
    Snibril bardziej niż nad tym, co mówił Bane, zastanawiał się nad tym, co palnął Pismire, najwyraźniej nie zdając sobie z tego sprawy. Generał! Sądząc po reakcjach, żaden z pozostałych także tego nie zauważył. W tym momencie dotarło doń, że cała trójka przypatruje mu się z oczekiwaniem.
    - Tego... - mruknął, wysilając pamięć. - Aha, więc dzisiejsza uczta oznacza, że zaczyna się Era Brązu, tak?
    - A Era Brązu to czas wojen i zniszczeń - dodał Pismire
    - A długa ona? - zainteresował się Glurk.
    - To wiedzą tylko Wightowie, ale nie pytaj mnie, skąd wiedzą. Dziś jak Dywan długi i szeroki odbędą się Uczty Brązu. To ma coś wspólnego z ich pamięcią.
    - Do mnie to nie przemawia - mruknął Glurk. - Nic z tego nie rozumiem.
    - Co nie znaczy, że to nie jest prawda.
    - Dużo wiesz na ich temat - wtrącił Snibril.
    - Gdy o nich chodzi, to niczego nie można być pewnym i na dobrą sprawę często się okazuje, że nic się nie wie. Pamięta się różne historie, składa okruchy informacji, ale pewnym nie można być nigdy.
    - No, dobra. - Glurk wstał. - I tak pójdziemy. Nas czterech, Bertha i Gurth sześcioro... niech będzie Damian Kulas na siódmego. Jak proszą na darmowe żarcie, nie należy odmawiać, bo proszący może się obrazić, nie?
    
    
    Do niewielkiego obozowiska Wightów weszli skromnie i trzymając się blisko siebie. Wightowie zawsze podróżowali w grupach stanowiących wielokrotność siódemki (21, 49 itd.). Nikt nie wiedział, co się dzieje z nadliczbowymi. Glurk, który najwyraźniej odziedziczył po przodkach niechęć do kradzieży siekier, uważał, że reszta ich zjada. Nie rozgłaszał jednak swych poglądów, gdyż Pismire kazał mu się zamknąć.
    Najstarszy Wight w grupie był Mistrzem. W tej było dwudziestu jeden osobników, którzy jak wszyscy Wightowie zajmowali się odlewaniem różności z lakieru wydobywanego ze stojącego na północy gigantycznego słupa czerwonego drewna, który Dumii nazywali Stołonogą. Przemieszczali się od wioski do wioski, sprzedając swoje wyroby, czyli praktycznie wszystko, bo z lakieru można było odlać każdy przedmiot użytkowy, łącznie z bronią.
    W obozie płonęło siedem ognisk, przy każdym krzątały się po trzy zakapturzone i wyglądające zgoła identycznie postacie. Snibril zastanawiał się właśnie, jak sami się rozróżniają, gdy odezwał się Pismire:
    - Zapomniałem wam powiedzieć o jednym: oni mają doskonałą pamięć. Pamiętają dosłownie wszystko, dlatego trudno jest im rozmawiać ze zwykłymi ludźmi.
    - Nie rozumiem - przyznał uczciwie Snibril.
    - Nie bądźcie zaskoczeni, jeśli udzielą wam odpowiedzi, zanim zadacie pytanie. Czasami nawet oni sami są wygłupieni przez własne talenty.
    - Pies trącał ich:  j a  jestem wygłupiony!
    - Pamiętają wszystko. Wszystko, co im się przytrafiło i co się przytrafi. Ich umysły pracują nieco tego... inaczej niż nasze i przyszłość oraz przeszłość są dla nich tym samym. Spróbujcie się skupić i zrozumieć, co mówią. Oni pamiętają wydarzenia, do których jeszcze nie doszło!
    Snibrilowi opadła szczęka.
    - To możemy ich zapytać... - odezwał się, gdy zebrał uzębienie do kupy.
    - Nie! - przerwał mu stanowczo Pismire. - Nie możemy! O... serdecznie dziękuję... wygląda pysznie...
    Zmianę tonu spowodowało pojawienie się tacy z jedzeniem. W obozie zapadła cisza - skoncentrowano się na tym, co najważniejsze. Snibril próbował się przegryźć przez dopiero co usłyszane rewelacje, ale okazało się to wysiłkiem zdecydowanie przekraczającym jego możliwości.
    - Jestem Noral, starszy suszarkowy - przerwał mu bezowocne wysiłki siedzący z lewej Wight.
    - A ja jestem...
    - Wiem.
    - My...
    - Wiem.
    - Było...
    - Wiem.
    - Jak?!
    - Bo mi opowiesz po obiedzie.
    - Aha...
    Z lekka wstrząśnięty Snibril był zmuszony przyznać, że Pismire miał rację - praktycznie niemożliwością było prowadzić rozmowę z kimś, kto już ją znał. Postanowił jednak spróbować jeszcze raz.
    - Naprawdę wiesz wszystko o tym, co nastąpi?
    - Wszystko to nie - w głosie Wighta słychać było ślad uśmiechu. - Nikt nie może wiedzieć wszystkiego. Ale faktycznie wiem sporo.
    Snibril rozejrzał się nieco spanikowany: Bane i Pismire gadali sobie w najlepsze z kilkoma Wightami naraz, toteż zdany był wyłącznie na własne siły.
    - Ale... no... przypuśćmy, że ma cię zaatakować jakiś drapieżnik...
    - Tak? - spytał Noral uprzejmie.
    - No to możesz tak zrobić, żeby się nie znaleźć na miejscu tego ataku?
    - Nie być tam, gdy się umiera? To byłaby przednia sztuczka!
    - Nie tak. Chodzi mi o to, że możesz uniknąć...
    - Wiem, o co ci chodzi, ale nie mogę. To dość trudno wyjaśnić... musimy podążać za jedną Nitką... Jedyną Nicią. Nie wolno nam jej opuścić ani zerwać.
    - Nic cię nigdy nie zaskoczyło? - Snibril spróbował z innej beczki.
    - Nie wiem. Co to znaczy "zaskoczyło"?
    - To beznadziejne! Słuchaj: a możesz mi powiedzieć, co się stanie ze mną? Z nami? Wiesz, co już się wydarzyło w przyszłości, a gdybyśmy i my wiedzieli, to by nam dość ułatwiło życie.
    - Nie ułatwiłoby. Taka wiedza bardzo utrudnia życie.
    - Potrzebujemy pomocy - szepnął rozpaczliwie Snibril. - Co to takiego Tąpnięcie? Dokąd mamy się udać, aby być bezpieczni? Co powinniśmy zrobić? Nie możesz mi odpowiedzieć na tak proste pytania?
    - Potrafisz dochować tajemnicy? - Wight pochylił się konspiracyjnie.
    - Pewnie!
    - Naprawdę potrafisz? Nawet gdybyś nie mógł się nią podzielić z nikim innym?
    - Tego... tak.
    - No widzisz! - Wight siadł prosto. - My też.
    - Ale...
    - Smacznego.
    - A będzie smaczne?
    - Będzie - zapewnił Wight i dodał: - I możesz zatrzymać pas.
    - Skąd wiesz, że go mam?
    - Wiem.
    - Poczekaj! - Snibril zastanawiał się przez chwilę. - Pytałem cię tylko dlatego, że...
    - Najlepiej będzie, jeśli nie będziesz próbował tego zrozumieć - powiedział Noral miękko.
    Snibril posłusznie umilkł i zajął się jedzeniem. Faktycznie: było smaczne.
    - Posłuchaj - odezwał się niespodziewanie Noral. - Wszystko ma swoje miejsce i czas, swój porządek, jak Splot Nici w Dywanie. Zmiany są już częścią przyszłości, i to jest wszystko, co tak naprawdę musisz wiedzieć.
    I tak, raczej w ponurym nastroju, minęła reszta posiłku. Jedynym optymistycznym akcentem było oddanie Glurkowi siekiery dziadka. Co prawda tak stylisko, jak i żeleźce kilka razy zdążono wymienić, niemniej jednak była to całkiem dobra siekiera.
    Gdy opuścili wreszcie obóz Wightów, Pismire i Bane byli dziwnie małomówni.
    - Powiedzieli wam cokolwiek? - zainteresował się Snibril.
    - Nie - odparł Pismire. - Oni nigdy nie mówią. Ale...
    - Chodzi o to, jak się zachowywali - przerwał mu Bane. - Rozumiesz, jak się coś wie, ale nie chce powiedzieć, nad zachowaniem trudno jest zapanować.
    - A im zdecydowanie nie podobało się to, czego nam nie powiedzieli!
    
    
Rozdział 5
    
    
    Minął tydzień.
    Jechali na północny zachód, a Dywan się zmieniał: szlak stał się węższy, włosy wyższe i głęboko czerwone. Reszta roślinności także przybrała rozmaite odcienie czerwieni. Razem wyglądało to jak zamrożony pożar i choć nie było gorąco, działało na nerwy. Tej nocy po raz pierwszy od opuszczenia wioski nie słyszeli wycia snargów. Naturalnie natychmiast wywołało to niechęć do dalszej podróży.
    - Zatrzymajmy się na kilka tygodni - domagał się Cadmic Hargolder, gadający w imieniu malkontentów. - Snargi mają krótką pamięć: zapomną i będziemy mogli wrócić do domu.
    Pismire zdenerwował się, słysząc, o co chodzi.
    - Snargi mają krótką pamięć, ale moule wręcz przeciwnie! - zawołał. - A poza tym musimy dotrzeć do Ware.
    - Możecie sobie docierać: we dwóch z Bane'em - poinformował go Cadmic. - Ja tam...
    - My tam się trzymamy kupy, Cadmic, przynajmniej tak długo, jak ja tu rządzę - przerwał mu Glurk. - Będziemy bezpieczni dopiero wtedy, kiedy zostawimy moule daleko za sobą. Ware, nie mówiąc już o murach, jest dostatecznie daleko. To najodpowiedniejsze miejsce. Chyba że któryś uważa inaczej, co?
    W tym "co?" było coś, co w zarodku ucięło dyskusję. Było to nader wymowne i jednoznaczne "co?".
    Następnego dnia Snibril i Bane jak zwykle poprzedzali kolumnę. Znajdowali się poza zasięgiem wzroku, jednak w odległości, z której doskonale słyszeli skrzypienie wozów. Tym razem panowało między nimi milczenie, gdyż Snibril ciężko się zastanawiał nad "generałem". Oficerów Imperium widywał z rzadka w Tregon Marus, które metropolią raczej nie było. Nie ulegało kwestii, że Bane poruszał się jak żołnierz, ale generałowie nie powinni łazić samopas i wyglądać jak obszarpańce. Czyste, prawda, ale jednak obszarpańce. To, że jadą do Ware, to dobrze - gdzie jak gdzie, ale w stolicy są legiony wojska i tam na pewno będzie bezpiecznie. Rozmyślania przerwało mu nagłe chrząknięcie towarzysza, który natychmiast dobył miecza.
    O parę kroków przed nimi, na środku szlaku, siedział na snargu moul z na wpół wyciągniętym mieczem i przerażeniem na zwróconej wprost ku nim twarzy (o ile to, co miał z przodu głowy, zasługiwało na taką nazwę). Snibril zdążył złapać Bane'a za ramię, nim tamten ciął.
    - Co ty wyprawiasz, idioto? - zaprotestował złapany.
    - Patrz i pomyśl - warknął młodzian.
    Moul nie poruszył się, co samo w sobie było dziwne. Co dziwniejsze, był już nieco przykurzony. Snibril nie bardzo się znał na moulach, ale stan bezruchu i zaniedbania jakoś nie wydał mu się dla nich specjalnie typowy. Ostrożnie podszedł do snarga i pstryknął go w nos. Żadnej reakcji. Bane chrząknął i schował miecz, czując się nieco głupio.
    - Jakim cudem... - zaczął Snibril.
    - Nie wiem. Pismire musi wiedzieć. Bierz go za łeb, a ja wezmę za nogi!
    Ostrożnie zdjęli jeźdźca z wierzchowca i zastygłego w siedzącej pozycji, ponieśli w stronę kolumny, która tymczasem stanęła. Moul wyglądał jak żywy, ale w dotyku sprawiał wrażenie kamiennej rzeźby.
    Gdy dotarli do wozów, okazało się, że Pismire jest już zajęty oględzinami czegoś podobnego. Mianowicie Glurk wrócił z polowania z posągiem dzika.
    - Jest ich tam całe stado - oświadczył, pokazując na włosy w bok od szlaku.
    Po chwili ciszy Glurk zdzielił dziką świnię drzewcem włóczni w nos. Dzik zrobił głośne "banggg".
    - Powinno być: "kwik" - stwierdził Glurk. - Żadne tam "bang".
    Pismire stuknął moula trzonkiem noża w pierś. Moul zrobił "ping".
    - Powinien ryknąć" "Grrryh!" - zauważył Glurk - albo coś równie miłego.
    - Są martwi? - spytał Snibril.
    - Nie jestem pewien... - rzekł Pismire, na co bardziej znerwicowani gapie uznali za celowe pospiesznie się oddalić. - Popatrz mu w oczy.
    Snibril wykonał polecenie i spojrzał w otwarte, czarne w dziennym świetle oczy moula. Gdzieś w głębi, na samym ich dnie, tliła się zielonkawa iskierka świadomości... Wstrząsnął się odruchowo i odwrócił, napotykając spokojny wzrok szamana.
    - Ciekawostka: przedwczesne skamienienie. Myślałem, że w tych rejonach już dawno nie ma termagantów - powiedział Pismire. - Na tę noc lepiej wybrać dobrze słyszących wartowników.
    - Dlaczego? - zdziwił się Glurk.
    - Bo będą pełnić wartę z zawiązanymi oczyma!
    - A to po kiego grzyba?
    Gdzieś niedaleko ktoś wrzasnął i po chwili przybiegł Yuno Beries, trzymając w objęciach jednego ze swych psów. A raczej jego rzeźbę.
    - Słyszałem, jak warknął, i poszedłem go poszukać - wysapał. - Oto co znalazłem!
    Pismire przyjrzał się sprężonemu do skoku zwierzęciu z wyszczerzonymi kłami i ogonem podkulonym pod tylne łapy.
    - Szczęściarz - zawyrokował.
    - Jakoś mi na to nie wygląda, biedak - sprzeciwił się Yuno.
    - Nie on, tylko ty! - uściślił Pismire.
    - Co to jest termagant? - Snibril w końcu dopchał się do głosu.
    - Mogę ci dość dokładnie opisać, jak wygląda od tyłu. Jak dotąd nikt, kto go obejrzał od przodu, nie był w stanie nic na ten temat powiedzieć, gdyż natychmiast zamieniał się w kamień, zupełnie jak ta tu galeria sztuki. Nikt nie ma pojęcia dlaczego. Od lat nie słyszałem o żadnym nowym osobniku i byłem przekonany, że wszystkie dawno już nie żyją...
    
    
    Tego wieczoru Pismire omal nie dołączył do owej galerii sztuki rzeźbiarskiej. Od dawna uważał, że kozie mleko jest esencjonalnym pokarmem szanującego się filozofa, toteż za zgodą Glurka codziennie korzystał z usług jednej z jego kóz - wyłącznie spożywczych, rzecz jasna. Najczęściej padało na kozę imieniem Chrystobella, która miała najwięcej mleka i która nienawidziła Pismire'a głęboko i serdecznie, jak to zwierzęta potrafią. Kiedy nie miała ochoty być dojona - a zdarzało się to regularnie dwa razy dziennie - większość obozowiska miała darmową rozrywkę, obserwując jej ucieczkę z unikami i pogoń klnącego i zasapanego szamana. Pismire co prawda nie klął tak pięknie jak Glurk, ale robił to z prawdziwym uczuciem. Zaprawdę był to widok, jaki pamięta się do końca życia, toteż matki zachęcały swe pociechy do oglądania tego widowiska.
    Tego wieczoru Chrystobella skończyła gonitwę klasycznym unikiem, przemknęła między dwoma wozami i z tryumfalnym bekiem zniknęła wśród włosów. Pismire pognał za nią i po paru sekundach potknął się w ciemnościach o leżące zwierzę...
    Coś cofnęło się pospiesznie w mrok, podzwaniając delikatnie.
    Pismire wrócił do obozu z posągiem kozy, postawił ją i puknął w nos. Koza zrobiła "pong".
    - Powinno być "beee" albo coś w tym rodzaju - skomentował. - Nikt dziś w nocy nie ma się oddalać z obozu, chyba że chce tak wyglądać!
    Wartę pełniło dziesięciu chłopa rozstawionych wokół utworzonego z wozów kręgu. Wszyscy mieli starannie zawiązane oczy. Wśród nich zalazł się Snibril z Rolandem.
    
    
    Następnej nocy sytuacja się powtórzyła, z tą różnicą, że należąca do wdowy Mulluck krowa, zamiast rano zrobić "mmuuuu", zrobiła "ping". Nikt nie chciał ryzykować podróży w takich warunkach, za to wszyscy spontanicznie zacieśnili krąg, dotaczając wozy bliżej siebie.
    
    
    Trzeciej nocy Snibril, który trzymał wartę przy jednym z wozów, prawie zasypiał, gdy usłyszał za sobą powolne szuranie. Coś dużego lazło przez zarośla i sapało. Snibril już miał się odwrócić, gdy dobiegło go podzwanianie metalu. Zamarł. Miał wybór: jeśli się odwróci, stanie się kamieniem, jeśli się nie odwróci, może się stać kolacją.
    Nie odwrócił się.
    Po chwili, dla Snibrila trwającej co najmniej ze sto lat, szuranie się oddaliło i młodzian zaryzykował rzut oka przez ramię, mając nadzieję, że oko wróci. W słabym świetle poranka, niezdecydowanego, czy już się zacząć, czy może trochę poczekać, dostrzegł coś dużego, przynajmniej dwa razy wyższego od siebie, co znikało wśród włosów.
    W pierwszej chwili chciał wszcząć alarm, ale gdy sobie uświadomił, jakie to może wywołać straty w ludziach i sprzęcie oraz że na pewno wywoła zamieszanie i zniweczy szansę na skuteczny pościg - zrezygnował. Miał jednakże nieodpartą ochotę coś zrobić. W przeciwnym razie ktoś z tych, kogo znał, zamiast powitać go zwykłym "cześć", z kamienną twarzą mógłby zrobić "ping".
    Odszukał więc Rolanda, założył mu uzdę - na siodło brakowało już czasu - i cichutko, ale i szybciutko, wyprowadził go z obozu.
    I ruszył w ślad za cichnącym pobrzękiwaniem.
    
    
Rozdział 6
    
    
    Termagant był stary.
    Tak stary, że nie pamiętał czasów, gdy jeszcze był młody, a ledwie ledwie co czasy, gdy w okolicy były inne termaganty. Wtedy był silny i wygnał wszystkie. Potem byli ludzie, którzy czcili go jak boga i wybudowali mu świątynię. Oddawali mu cześć, bo był niszczycielski, co w wielu religiach jest często spotykanym powodem, ale nigdy na dłuższą metę nie skutkuje. Tym razem też nie poskutkowało: gdy zamienił w kamienie gdzieś tak z jedną czwartą wyznawców, reszta uciekła.
    Od tej pory był sam - nawet zwierzęta trzymały się z dala od świątyni i na próżno chodził po okolicy, nawołując. Nie odpowiedział mu żaden termagant. Może zresztą innych już nie było. Pewnie był ostatnim termagantem na całym Dywanie. Czasami jednak, jak go samotność sparła, i tak szukał towarzystwa. Nie chodziło mu o innego termaganta - wystarczyłby ktokolwiek. Nawet by go nie zjadł. Ale to się nigdy nie powiodło - wystarczyło, że zbliżył się do kogoś, a zaraz ów ktoś sztywniał i robił się niemiły i zimny z jakichś niewyjaśnionych powodów. Pewnie go nie lubili.
    Zmartwiony kolejną nieudaną wycieczką, wrócił do zrujnowanej świątyni, ciągnąc za sobą ogon. Prawie doszedł do drzwi, gdy poczuł dawno zapomniany zapach - tak pachniało towarzystwo!
    Snibril dotarł do zrujnowanej świątyni tuż przed jej mieszkańcem.
    Wpierw usłyszał, jak kopyta Rolanda stukają po drewnie, potem w słabym świetle poranka dostrzegł niezbyt intensywną poświatę, zrujnowany budynek i galerię sztuki dynamicznej. Zarówno dziedziniec, jak i ruiny pełne były skamieniałych, głównie ludzkich, postaci w rozmaitych pozach. Część kłaniała się i coś tam wręczała - a to szkatułkę, a to jakiś naszyjnik - część zaś zasłaniała w przerażeniu oczy (ale niedokładnie). Było też sporo zwierząt, głównie dzikich i całkiem nieruchomych.
    W centrum ruiny stały wspomnienia po ołtarzu i to one stanowiły źródło poświaty. Leżał na nich bowiem skarb, czyli zwalone na kupę błyszczące różności. Na pierwszy plan wysuwały się: bogato zdobiona broń, szkatułki tak z lakieru, jak i czerwonego drewna, kościane, misternie rzeźbione pierścienie, naszyjniki z soli i korona z brązu. Obok skarbów stała jeszcze jedna rzeźba, a raczej skamieniała postać. Był to wojownik mikrego wzrostu, za to ze wspaniałymi wąsiskami. W jednym ręku trzymał miecz i błyszczącą tarczę, a w drugiej naszyjnik z kryształów soli, mieniących się wszystkimi kolorami tęczy, aż w oczach ćmiło. Głowę miał uniesioną (ma się rozumieć wojownik, a nie naszyjnik), a na jego twarzy zastygł wyraz zupełnego zaskoczenia. Jakiś pnący krzew skorzystał z okazji i po krótkiej wędrówce po posadzce owinął się wokół jego szyi niczym jeszcze jeden, tym razem żywy, naszyjnik.
    Snibril przywiązał wodze Rolanda do kolumny i zsiadł. Wcześniej też już ktoś uwiązał do tejże kolumny swego wierzchowca. Jego skamieniała podobizna wciąż tam stała. Wyglądał jak kuc, tyle że miał sześć nóg i wzrostem dorównywał średnio normalnemu psu.
    W dodatku był solidnie przykurzony.
    Roland obwąchał go podejrzliwie, parsknął i zignorował. Snibril podszedł tymczasem do ołtarza i z zainteresowaniem przyjrzał się kupie skarbów. Z bliska widać było, że są w niej także monety. Nie tarnerii, ale także drewniane, nieco większe i z jakimiś dziwnymi znakami.
    Choć pogrążony w kontemplacji drogocennych ciekawostek, Snibril kątem oka obserwował kamiennego wojownika. A raczej jego wypolerowaną, okrągłą tarczę.
    Z tyłu rozległo się znajome dzwonienie, a w tarczy pojawiło się odbicie czegoś dużego, prawie bezkształtnego i łuskowatego. Owo łuskowate coś stało w drzwiach czyli bezpośrednio za nim. Powstrzymując naturalny odruch, by się odwrócić, Snibril błyskawicznym ruchem złapał tarczę mikrego wojownika i uniósł ją w ten sposób, by nie odwracając się, móc dojrzeć, co się dzieje z tyłu.
    Termagant dał krok do przodu i zabrzęczał, w czym nie było nic dziwnego, ponieważ wokół chudej szyi miał kilkanaście naszyjników z rozmaitych surowców. Na każdym, zakończonym pazurem paluchu znajdowała się kolekcja pierścieni, a na ogonie interesujący zbiór bransolet. Za każdym razem, gdy się ruszył, któreś z jubilerskich cacek albo brzęczało samo, albo obijając się o mur.
    Stwór spojrzał na ołtarz i pociągnął nosem. Jego ślepia nawet odbite w tarczy były groźne. Nie były przerażające, lecz błękitne, nieco zamglone i tak głębokie, że można się było w nich zagubić ze szczętem lub - co gorsza - zamienić w kamień.
    Roland zarżał i urwał w pół dźwięku. Do filara uwiązane były dwa posągi.
    Snibril stał nieruchomo, choć nogi zaczynały mu się trząść. Termagant, pobrzękując, ruszył w jego stronę. Młodzian odwrócił się, wciąż z tarczą przed nosem, tyle że zwróconą w stronę termaganta. Pod jej dolnym brzegiem widział jego dolne, kościste łapy. Wciąż się zbliżały...
    A powinien się, gadzina jedna, zamienić w kamień, pomyślał Snibril, przecież widział swoje odbicie w tarczy! I to by było na tyle w kwestii genialnych pomysłów. Jedyny, jaki mu wpadł do głowy, nie wypalił. O tym, że termagant może być krótkowidzem, Snibril nie pomyślał.
    Zaczął się cofać, tyle że szedł wolniej niż zbliżający się doń potwór, bo tyłem. A potem termagant stanął. W okrągłej tarczy zobaczył bowiem innego termaganta. Ten inny przyglądał mu się i miał taki sam zielonkawy, łuskowaty pysk. I też miał naszyjniki. Na chwilę stworzenie znalazło upragnione towarzystwo. Na chwilę, gdyż pod Snibrilem zatrzęsły się podenerwowane kolana i nieco zmienił ustawienie tarczy, w wyniku czego pysk zniknął.
    Po chwili zaskoczenia termagant zawył z żalu, aż echo poszło od resztek ścian, i tupnął. A zaraz potem padł na posadzkę, aż z ruin świątyni sypnęło gruzem, zakrył łapami ślepia i zaszlochał. Łkania zaczynały się gdzieś u końca ogona i szły w stronę łba, potężniejąc na podobieństwo fali i wstrząsając całym masywnym cielskiem oraz wszystkimi klejnotami.
    To było nie tylko przerażające. To było przede wszystkim zawstydzające - nic nie powinno mieć w sobie tylu łez.
    A termagant płakał i płakał, tworząc na posadzce prawdziwą kałużę, która z każdą chwilą powiększała się coraz bardziej. W końcu dotarła do średniej wielkości warchlaka stojącego przy ścianie. Warchlak ruszył uchem, kwiknął i nagle co dzik wyskoczy pomknął ku wyjściu. Część posągów, do których dopłynęły łzy, zachowała się podobnie, część pokryta grubą warstwą kurzu, czyli już wiekowa, rozsypała się w pył. Pomniejsze stworki musiały płynąć, by odzyskać wolność, gdyż w takim tempie termagantowi ciekło z oczu.
    Korzystając z okazji, Snibril nabrał termagancich łez na tarczę i zlał najpierw Rolanda, potem sześcionogiego kuca, który odwdzięczył mu się zaskoczonym spojrzeniem. Następny w kolejce był mikry wojownik, na którego, na wszelki wypadek, poszły dwie pełne tarcze.
    Przez chwilę nic się nie działo. Potem wąsatemu drgnęła powieka. Potem ręka trzymająca naszyjnik. A potem naszyjnik wylądował na ziemi, a wojownik spojrzał zaskoczony na Snibrila.
    - Na Gnaty Kona, skądżeś się tu wziął? - spytał wcale sympatycznym barytonem. Rozejrzał się, dostrzegł zaryczanego termaganta w kałuży łez i odruchowo sięgnął ku szyi. - A to co?! - zdziwił się, trafiając na kwiatki. - Słuchaj, przybyszu, ile czasu tu zmarnowałem?
    - A skąd mam wiedzieć? Teraz jest trzeci rok po drugim liczeniu za panowania imperatora Targona, władcy na Ware.
    - Jesteś Dumii? - zdziwił się eks-posąg, uwalniając się z girlandy.
    - Mniej więcej.
    - Ja nie - w głosie mikrusa zabrzmiała duma. - My nie pozwalamy się liczyć. A o Targonie słyszałem... Zanim tu trafiłem, był dwudziesty drugi rok jego panowania.
    - W takim razie musiałeś tu być gdzieś z rok.
    - Cały rok! Zdecydowanie za długo! - Wąsaty sapnął i skłonił się głęboko a ceremonialnie. - Tysiąckrotnie przepraszam za bezceremonialność; jestem Brocando syn Broca, pan na Karkołomie i król Zwinnów. Przyrzekam ci, że za swój czyn zostaniesz sowicie wynagrodzony. Tak, wynagrodzony.
    - Nie zrobiłem tego dla nagrody. Nie jestem miłośnikiem sztuki, a ten tam zdecydowanie zbyt wielu już obrócił w rzeźby.
    - W takim razie co cię tu sprowadziło? - zdziwił się Brocando. - Skarb?
    - Nic o nim nie wiedziałem, dopóki tu nie wszedłem. Słuchaj, może byśmy tak sobie stąd poszli, zanim mu przejdzie histeria?
    - Rok życia! - sapnął wąsaty, wyciągając miecz. - Już ja ci odpłacę, potworo!
    Termagant przestał zawodzić i legł nieruchomo w kałuży własnej roboty.
    - Wygląda żałośnie - stwierdził krytycznie Snibril.
    - Racja. - Brocando po namyśle schował miecz. - Ubić coś takiego to wstyd. A jeśli chodzi o te błyskotki na ołtarzu, to... hmm, są raczej w guście termaganta.
    Snibrilowi parę drobiazgów się spodobało, a brak zainteresowania Brocanda tym dobrem kładł na karb jego bogactwa, ale jakoś niezręcznie było sięgać po cokolwiek po takim oświadczeniu. Problem rozwiązał termagant, unosząc łeb (z brzękaniem) i otwierając oczy (bezgłośnie). Snibril czym prędzej uniósł tarcze, ale mokry metal wyśliznął mu się ze spoconych nagle palców i z brzękiem poturlał się prosto ku termagantowi. Ten zatrzymał tarczę łapą i przejrzał się w niej.
    A potem coś zamruczał i ponownie się położył, przytulając do siebie tarczę. A potem jeszcze coś dźwięknęło, termagant jakby podskoczył i znieruchomiał. I tak zmarł ostatni z rasy termagantów zamieszkujących Dywan, i to jest jedyna zgodna z prawdą wersja. Potem minstrele i inni piosenkarze starym zwyczajem wszystko poprzekręcali i w Dywan poszła wersja, że termagant zginął, gdy zobaczył własne odbicie. To kolejny dowód, że nie należy wierzyć w bujdy opowiadane wierszem przez różnych takich, co to się zwą artystami. Zawsze nałgają, jeśli uznają, że przez to utwór lepiej się sprzeda.
    Radzi nie radzi, wspólnym wysiłkiem zaciągnęli zezwłok do wygrzebanego pod ołtarzem dołu i zakopali. Snibril z myślą o skamieniałym inwentarzu w obozie napełnił łzami poręczną, wysadzaną klejnotami szkatułkę i obaj ruszyli w drogę.
    - Wieść niesie, że dawniej czczono tu termaganty, więc niech ci durnie zostaną tu jako przestroga dla przyszłych pokoleń - zdecydował Brocando. - Co prawda głupota nie ma granic, ale sprawiedliwość sprawiedliwością.
    W milczeniu ujechali kawałek drogi, lecz Snibril nawiązał do tego co najważniejsze.
    - Słuchaj, mówiłeś coś o nagrodzie - zaczął. - Prawdę mówiąc, to taka nie za duża by mi się przydała... Jakbyś, ma się rozumieć, jej nie potrzebował i mógłbyś się z nią rozstać bez żalu...
    - Oczywiście, mówże jednak jaśniej!
    - Widzisz, moje plemię potrzebuje jakiegoś miejsca na kilkutygodniowy postój. Trzeba naprawić wozy, podkarmić inwentarz i inne takie. To miejsce powinno być bezpieczne, bo jak się człowiek ciągle ogląda i podskakuje z nerwów, to mu robota nie idzie.
    - Moje miasto jest do waszej dyspozycji. Moi poddani powitają was z radością.
    - Wszyscy są tacy mali jak ty?
    - My jesteśmy właściwego wzrostu! - oznajmił dobitnie Brocando. - Nie nasza wina i nie nasza sprawa, że wszyscy wokoło wyrośli ponad miarę!
    - Wiesz, tak sobie myślę, że ty nie straciłeś roku - powiedział po chwili wymownej ciszy Snibril. - Ty go zyskałeś: wszyscy poza tobą postarzeli się o rok.
    Wąsacz zamyślił się głęboko.
    - Ale nagroda i tak ci się należy, nieprawdaż? - spytał w końcu.
    - Pewnie, że się należy.
    
    
Rozdział 7
    
    
    Do obozu dotarli akurat na czas, by powstrzymać wymarsz grupy poszukiwawczej. Naturalnie Brocando stał się natychmiast ośrodkiem uwagi, co najwyraźniej sprawiało mu sporo przyjemności i do czego, sądząc po zachowaniu, był przyzwyczajony. Snibril w powstałym zamieszaniu został mniej lub bardziej zapomniany. Przez Pismire'a jednak raczej mniej...
    - Gdzieś ty był?! - naskoczył nań szaman. - Co cię napadło, żeby się pałętać samopas? Zapomniałeś o moulach?
    - Prawdę mówiąc, tak. No, a reszta to się po prostu stała.
    - Cóż, robiłeś wrażenie bardziej rozgarniętego. A to całe zamieszanie to skąd? Żaden z twoich ziomków nie widział nigdy króla? Jaki on jest?
    - Nie sądzę - odpowiedział Snibril po namyśle na przedostatnie pytanie. A po chwili na ostatnie: - Jest całkiem odważny, nieco narwany i tak naprawdę to nie bardzo słucha, co się do niego mówi...
    - Znaczy król - skonstatował Pismire. - Objawy pasują.
    Brocando tymczasem, uśmiechając się łaskawie, perorował:
    - ...i tylko krok dzielił mnie od skarbu, gdy nagle jak coś z tyłu nie zabrzęczy...! obejrzałem się i...
    Przerwał, gdyż Pismire przepchnął się przez tłum, zdjął kapelusz i złamał się w ukłonie, dotykając brodą ziemi. I tak zamarł, przez co Brocando mógł podziwiać jedynie szopę siwych włosów, wyglądających, jakby piorun grzmotnął w miotłę.
    - Witaj, wasza królewska mość - oznajmił nieco zduszonym głosem. - Zaszczyceni jesteśmy, że tak wielki syn szlachetnego i starożytnego rodu uznał nas za wartych... tego... za wartych i już. Jesteśmy do twej dyspozycji, o dzielny panie. Jam jest Pismire, skromny filozof, a to... - Pociągnął za połę Glurka, który stał obok i z otwartą gębą przyglądał się poskładanemu szamanowi, wciąż nieruchomo tkwiącemu przed konusowatym monarchą. - Chodźże no tu! - warknęło spod siwej szopy. - Protokół jest szalenie ważny! Ukłoń no się przed królem.
    - A co to "król"? - zainteresował się Glurk.
    - Okaż choć trochę szacunku! - jęknął Pismire.
    - A niby czemu? Przecież to Snibril go uratował, nie na odwrót! Chyba że coś źle zrozumiałem...
    Bane stał z boku tłumu cisnącego się do gościa. Miał skrzyżowane na piersi ramiona i dość ponurą minę. Snibril szkół co prawda nie skończył, ale czegoś w życiu się nauczył i obserwując go, przypomniał sobie, że Dumii nie lubią królów. Preferowali imperatorów, było ich bowiem mniej, łatwiej zatem się było ich w razie potrzeby pozbyć. Gdy szli do obozu, Brocando wyjaśnił mu, że jego ludzie nie mają nic wspólnego z Dumii z dość dokładnie sprecyzowanych powodów: "Walczymy z nimi, bo prostują drogi, numerują rzeczy i robią mapy miejsc, które nie powinny być opisywane. Wszystko chcą liczyć i spisywać! Gdyby mogli, to włosy na Dywanie by rosły w rządkach. A najgorsze jest to, że słuchają rozkazów. Ten, kto słucha rozkazów, nie myśli, bo to się wzajemnie wyklucza! I tak działa to ich Imperium. Bić się umieją, nie przeczę, ale nie mają pojęcia, jak się śmiać, i gdyby mogli, to wszystko by uporządkowali po swojemu, policzyli i spisali, a wówczas w życiu nie byłoby miejsca na jakąkolwiek radość!"
    Dlatego też Snibril z ciekawością oczekiwał spotkania tych dwóch.
    Tymczasem Brocando go zaskoczył. Podszedł mianowicie do Glurka, uścisnął mu dłoń i do tego potrząsnął nią serdecznie, a gdy się odezwał, to w zupełnie innym tonie niż dotąd. Był to taki ton, który cały czas poklepywał rozmówce po plecach.
    - A więc to ty jesteś wodzem! Twój brat wiele mi o tobie opowiadał. To musi być niezmiernie trudna praca. Do której trzeba niewątpliwie mieć nadzwyczajne zdolności, nieprawdaż?
    - No wiesz... człowiek się uczy, chcąc nie chcąc... - Widać było, że Glurkowi zabrakło konceptu.
    - Naturalnie! To fascynujące zajęcie. I odpowiedzialne, jestem pewien. Przygotowywano cię specjalnie do tej funkcji?
    - Tego... no, nie bardzo... tata umarł, to mi dali włócznię i powiedzieli, że teraz to ja jestem wodzem...
    - Doprawdy?! Musimy o tym poważnie porozmawiać przy pierwszej okazji - postanowił Brocando. - A oto czcigodny Pismire, czyż nie?... Ależ proszę wstać, jestem pewien, że filozofowie nie muszą się kłaniać, zwłaszcza tak nisko... O, tak znacznie lepiej!... A to jest... generał Baneus Catrix, jeśli mnie oczy nie mylą!
    Generał! - wstrząsnęło Snibrilem. A jednak!
    Bane bez słowa skinął głową.
    - Ile lat się nie widzieliśmy? - spytał Brocando.
    - Myślę, że z pięć, wasza królewska mość. Może sześć.
    - To wy się znacie? - Snibril odzyskał mowę.
    - A, tak. - Brocando uśmiechnął się szeroko. - Dumii co jakiś czas przysyłają do nas armię i uprzejmie sugerują, żebyśmy stali się częścią Imperium. Regularnie odpowiadamy, że nie mamy na to żadnej ochoty, bo nie chcemy być liczeni...
    - Wydawało mi się, że najbardziej zwykle kwestionowaliście podatki - wtrącił spokojnie Bane.
    - Bo nie sposób zrozumieć, co moglibyśmy od was zyskać za nasze pieniądze.
    - Ochronę.
    - Aha! Tylko tak się składa, że w bronieniu się od dawna jesteśmy całkiem nieźli! - W głosie Brocanda pojawiły się groźne nutki. - I to przed każdym. Pewnego razu generał Baneus został wysłany z większą niż zwykle armią, by wyraźniej nam zasugerować konieczność przemyślenia naszego stanowiska w tej kwestii. Zdaje się, że koronnym argumentem, jakiego użył, przekonując nas, że najwyższy czas dołączyć do Imperium, było, iż w przeciwnym wypadku może nie zostać nikt do policzenia.
    - I usłyszałem, że może się okazać, iż nie będzie komu liczyć - uzupełnił Bane.
    - A potem co było? - Snibril zorientował się na czas, że może się udusić, gdyż zbyt długo wstrzymywał oddech, słuchając tej wymiany poglądów.
    - Nie zaatakowałem. - Bane wzruszył ramionami. - Jakoś nie widziałem powodu, dla którego po obu stronach mieliby ginąć zupełnie dobrzy żołnierze. Wróciłem i powiedziałem cesarzowi, że byliby z nich znacznie lepsi dobrowolni sojusznicy niż przymusowi poddani. Poza tym tylko całkowity kretyn atakowałby to miasto.
    - Zawsze się zastanawiałem, co ci odpowiedział.
    - Cóż... ma całkiem donośny głos... - rzekł dyplomatycznie Bane.
    Zapadła chwila ciszy, którą przerwał Brocando.
    - Wiesz, oni zaatakowali... po tym, jak zostałeś, hm... odwołany?
    - Wygrali?
    - Nie mieli szans.
    - A nie mówiłem? Głupcy!
    - Przykro mi, że...
    - Nie musi ci być - przerwał mu Bane. - To była tylko jedna z całej listy różnic, które dzieliły mnie i cesarza.
    - No dobrze. - Snibril ujął obu pod ramiona. - To, że oficjalnie byliście przeciwnikami, nie musi oznaczać, że nie możecie się zaprzyjaźnić. Prawda?
    
    
    Przy kolacji Glurk dzielił się z żoną wrażeniami:
    - Sympatyczny jegomość ten król. I ważny. Pytał mnie o wiele spraw. Chyba nazywa się Protokół.
    - Dobre imię: brzmi królewsko.
    - A Pismire to filozof.
    - Popatrz, a nigdy nie mówił. Kto to taki "filozof"?
    - Podobno ktoś, kto myśli.
    - To ty też jesteś filozof! Często widzę, jak siedzisz i myślisz!
    - Nie zawsze myślę - przyznał uczciwie Glurk. - Czasami po prostu siedzę. - Po chwili milczenia dodał z westchnieniem: - Tu nie chodzi tylko o myślenie. Trzeba jeszcze umieć potem ciekawie opowiadać o tym, co się wymyśliło...
    
    
Rozdział 8
    
    
    Ruszyli na zachód w wyśmienitych nastrojach. Brocando jechał przy wozie Glurka, a udawali się do Karkołomu, na który tylko głupiec odważyłby się napaść, toteż morale znacznie wzrosło. Wielu szczerze podziwiało mikrego władcę, a Glurk błyskawicznie stał się bezkrytycznym rojalistą, dystansując wszystkich. Brocando wyczuł pełnego szacunku interlokutora, toteż rozmawiał z nim w ten specjalny sposób, jaki władcy rezerwują dla plebsu, dzięki czemu czuje się on doceniony, choć nie bardzo pamięta, co się do niego mówiło.
    Snibril przeważnie jechał z drugiej strony wozu, słysząc (ale niespecjalnie słuchając) pogawędkę, a raczej monolog Brocanda:
    - A w północnym skrzydle mój przodek Broc zbudował świątynię Kane'a Założyciela. Wightom zajęło to siedem lat. Wiesz, filary z lakieru, mozaika chyba największa na całym Dywanie... Wciąż ich zresztą spłacamy. Ściany zbudowano z soli i węgla, ołtarz z drewna wykładanego brązem... Stała się ona centrum pałacu zbudowanego przez mojego pradziada Broca VII, który zafundował miastu Drewnianą Bramę. No i naturalnie nie należy zapominać o skarbcach: jeśli mnie pamięć nie myli, jest ich z dziewięć, a wstęp do nich ma jedynie panujący, czyli teraz ja. Koronę wykonał własnoręcznie Tarma Rzeźbiarz. Ma siedem pałek, każda wysadzana kryształami soli.
    - W chacie mieliśmy chodniczek - pochwalił się Glurk, gdy zapadła cisza.
    I w ten sposób Glurk odbył darmową wycieczkę po skarbcu, zbrojowni, sali biesiadnej i reszcie zamku. Teoretycznie co prawda, ale fizycznie również coraz bardziej zbliżali się do Karkołomu. Dywan zmienił stopniowo barwę na ciemnoniebieską, toteż Snibril przestał mieć wrażenie, że jedzie przez zamrożony pożar, które towarzyszyło mu przez ostatnie dni. Słuchając opowieści Brocanda, nawet zakładając, że są prawdziwe w jednej czwartej, uznał, że właściwie należałoby zacząć głodówkę, żeby mieć miejsce na to, czym mieli zostać ugoszczeni, gdy dotrą na miejsce.
    
    
    Następnego dnia szlak zmienił się w drogę - nie szeroką, białą drogę Dumii, ale starannie ułożoną, choć węższą nawierzchnię z grubych pni, leżącą na nasypie z kurzu. Po obu jego stronach przerzedzono włosy, o czym świadczyły nadal sterczące pieńki, a sam Dywan wokół miasta zmieniono w ogród. Były tu włosy, jakich nawet Pismire nie widział, i to nie grube a wysokie, jak gdzie indziej, ale niskie i delikatne, o włosach pełnych owoców. Pomiędzy nimi starannie wyrównano kurz i pył, tworząc podłoże dla rozmaitych krzewów i innych roślin.
    Munrungowie nigdy nie zajmowali się rolnictwem, choć przeciwko ziarnu czy warzywom nie mieli absolutnie nic. Jeśli nie liczyć przyzagrodowego ogródka z ziołami, który założył Pismire, upraw nie było, a to z prostego powodu: jak się coś posadzi, to trzeba koło tego czegoś chodzić i pilnować, żeby wyrosło, przeganiać zwierzaki i sąsiadów, którzy chcą to wyżreć, gdy znajdą się w pobliżu głodni, i generalnie marnować czas w jednym miejscu. Dlatego owoce i warzywa traktowano bardziej jako przyprawy niż stały dodatek do posiłków.
    Tu po raz pierwszy zobaczyli nie tyle obfitość, ile wręcz nadmiar owoców, warzyw i wielkich grzybów, które po wysuszeniu można przechowywać latami, a mimo to nie tracą delikatnego smaku. Drogę w dodatku obsadzono niziutkimi włoskami stanowiącymi coś w rodzaju skrzyżowania płotu z dekoracją.
    - Pierwszy raz widzę, że tu jest naprawdę ładnie - wyznał niespodziewanie Bane.
    - Krajobraz znacznie zyskuje, gdy nie obozuje na nim wojsko - zauważył Brocando.
    - Zawsze kazałem podwładnym szanować okolicę.
    - Inni mieli mniej szacunku.
    - Gdzie ludzie? - wtrącił się bezceremonialnie Glurk. - Warzywa są dobre, ale nie wmówisz mi, że same się pielą. Trzeba zawsze koło nich chodzić i grzebać. To się nazywa rolnictwo. Więc gdzie są ci, co grzebią?
    Niezaprzeczalnie miał rację - nie licząc dzieciaków, które starannie oskubywały przydrożne drzewa z owoców, na polach nie było żywej duszy. A dzieciaki należały do kolumny Munrungów, a nie do tubylców. Snibril bez słowa złapał za włócznię - gdy się dużo poluje, człowiek uczy się słuchać instynktu. I rozróżniać rodzaje ciszy.
    Istnieje kilka podstawowych rodzajów ciszy:
    Cisza czegoś, co się boi o życie, na którą składa się bezruch niewielkich z zasady stworzeń.
    Cisza oczekiwania, gdy coś dużego czeka na mniejsze z zamiarem zjedzenia go.
    Cisza spowodowana brakiem czegokolwiek, co mogłoby ją zakłócić.
    A także cisza wywołana przez coś złośliwego i niegłupiego, co obserwuje i czeka.
    Od tej ostatnie przechodzą dreszcze i zaczynają człowiekowi stawać włosy na głowie.
    Bane bez słowa wyciągnął miecz - najwyraźniej żołnierze też znali ten rodzaj ciszy. Obaj ze Snibrilem spojrzeli po sobie.
    - Nie lepiej będzie zostawić wozy? - spytał młodzian.
    - W kupie bezpieczniej. Pierwsza zasada taktyki: nie rozdzielać sił bez wyraźnej konieczności! - odpalił Bane.
    Więc wozy powoli turlały się do przodu, tyle że znacznie ciszej, bo umilkł radosny gwar, a wszyscy rozglądali się podejrzliwie.
    - Kępa po prawej z przodu - powiedział nagle Bane, nie patrząc w tym kierunku.
    - Też tak myślę - zgodził się Snibril.
    - Ilu?
    - Jeden.
    - Mogę go stąd dostać jednym rzutem - zaofiarował się Glurk.
    - Trudno przesłuchać kogoś z dzidą w sercu - sprzeciwił się Bane. - Otoczmy go i bierzmy żywcem!
    Jak uradzili, tak zrobili - Snibril z lewej, Bane z prawej, a Glurk od tyłu. Wszyscy wyrośli przy podejrzanej kępie równocześnie, wymienili spojrzenia i Bane sięgnął w gęstwinę. Złapał coś, potrząsnął i wyciągnął.
    Nieco przestraszony, łagodnie mówiąc, niedorostek popatrzył na trzy ostrza, potem na trzymających je obcych i z trudem przełknął ślinę.
    
    
    Kwadrans później Snibril, rozpłaszczony za kępą zarośli, obserwował niewielką grupę Zwinnów pracujących pomiędzy grządkami warzyw. Nie wyglądali na uszczęśliwionych tym zajęciem. Prawdę mówiąc, wyglądali na wielce nieszczęśliwych. I zdecydowanie niedożywionych. Za to pilnujący ich strażnicy wyglądali zarówno na zadowolonych, jak i nażartych. Nawet z odległości, w jakiej znajdował się Snibril, dało się to zauważyć. Identyfikacja sprawiała jeszcze mniej trudności - wartownikami były moule.
    A w oddali widać było Karkołom w całej krasie i rozciągłości.
    Miasto zbudowano na olbrzymim skalnym złomie, a prowadziła do niego wijąca się wokół skały droga rozpoczynająca się bramą na poziomie Dywanu. Brama na dobrą sprawę była atrapą, gdyż najmniejszego sensu nie miała jej obrona, której zresztą nigdy nie próbowano. Wystarczyło w zupełności bronić drogi, by nikt nie był w stanie dotrzeć do murów.
    Obok Snibrila coś się poruszyło: to Glurk doczołgał się do brata.
    - Brzdąc ma rację: od mouli aż gęsto - stwierdził ponuro.
    - W mieście też - dodał Snibril.
    - Tak to się kończy, gdy się lata za skarbem, zamiast siedzieć w domu i królować.
    - Wracamy do obozu - zdecydował Snibril. - Więcej i tak nie zobaczymy.
    
    
    Wozy ściągnięto między włosy i wystawiono warty.
    Pismire, Bane i Brocando w milczeniu obserwowali malca pałaszującego zupę. Dzieciak miał widać nieograniczoną pojemność, ale w krótkich przerwach między obrotami łyżką odpowiadał na pytania Brocanda. Tyle że dziwnie cicho i nieśmiało.
    - Mój własny brat! - warczał Brocando, gdy bracia zjawili się obok. - Wystarczy wyjechać na parę dni...
    - Rok - poprawił spokojnie Bane.
    - ...a rodzony brat ogłasza się królem! Nigdy go nie lubiłem: zawsze coś mamrotał ponuro i nie lubił wypić.
    - Z rodziną przeważnie tak się wychodzi - mruknął Bane.
    - Ale jak moule dostały się do miasta? - wtrącił Snibril.
    - Wpuścił ich Antiroc, uzurpator jeden! Opowiedz, Strephon!
    Strephon miał na oko siedem lat i był przerażony co się zowie.
    - Ja... oni... walczyliśmy... wszyscy walczyli... - wydukał.
    - No, chłopcze, przestań się jąkać!
    - Tak sobie myślę, że powinieneś sprawdzić, czy cię nie ma na warcie, Brocando - zaproponował niespodziewanie Bane. - Chyba mu się wymowa poprawi.
    - Przecież jestem jego królem!
    - Właśnie. Bezpośrednie sąsiedztwo władcy jakoś tak dziwnie działa na organy głosowe i zdolności myślowe poddanych. Doskonałe lekarstwo na gadulstwo, wiesz? Jeśli nie chcesz sprawdzić, mówi się trudno, ale byłoby to miłe.
    Brocando pomruczał pod wąsem, lecz posłusznie oddalił się wraz z Glurkiem i Snibrilem.
    - Bracia! - parsknął. - Same kłopoty przez nich! Nic, tylko by knuli, mieszali i uzurpowali!
    - No, może nie wszyscy. - Glurk spojrzał na Snibrila. - Choć faktem jest, że porządku w pokoju nigdy nie utrzymają.
    
    
    Gdy wrócili, brzdąc miał na głowie czapkę Bane'a i wyglądał znacznie bardziej radośnie. Bane wysłał go czym prędzej z jakąś tajemniczą i zapewne niebezpieczną misją.
    - Powiem krótko i treściwie - rzekł Bane, gdy po brzdącu pozostał jedynie obłoczek kurzu. - Twój braciszek zaopiekował się tronem mniej więcej trzy miesiące po twoim wyjeździe, Brocando. Nie stał się specjalnie popularny, a nawet parę razy próbowano go oderwać od tronu, ale trzymał się go tyleż kurczowo, co skutecznie. Nic więc dziwnego, że gdy pewnego dnia zjawiła się banda mouli, zaprosił ich na zamek.
    - On... co?! - wychrypiał Brocando.
    - Zaprosił ich na zamek. Miał nadzieję wynająć ich jako gwardię czy zrobić coś innego, równie głupiego. No cóż. Faktycznie walczyli za niego, aż spacyfikowali miasto. Moule mówią, że on nadal rządzi, tyle że od dawna już nikt go nie widział. Sporo mieszkańców uciekło, reszta praktycznie stała się niewolnikami. Machają młotami w kamieniołomach, pracują w polu i wykonują inne niezbyt przyjemne prace obowiązkowe.
    - Moule jakoś mi nie wyglądają na wegetarian - wtrącił Snibril.
    - Bo nie są - mruknął ponuro Pismire. - Są mięsożerni.
    W tym, co powiedział, nie było nic nadzwyczajnego - wszyscy praktycznie byli mięsożerni. Jednak ton, jakim zostało to powiedziane, sugerował coś, od czego wszystkim nagle zrobiło się nieswojo.
    - Czy masz na myśli to, co myślę, że masz? - spytał dziwnie blady Brocando.
    - Spożywają wszystkie zwierzęta: nie są wybredni. A za zwierzęta uznają wszystko, co nie jest moulem... Cóż... wiecie, co znaczy w ich języku "moul"...? tak myślałem, że nie wiecie. Prawdziwa Istota Ludzka...
    - Atakujemy dziś w nocy! - oświadczył Brocando. - Nikt nie będzie jadał moich poddanych!
    - Tego... - zauważył Glurk.
    - Tak - mruknął Bane. - Jasne. Pięć tysięcy wyszkolonego wojska nie zdołało zająć Karkołomu.
    - Prawda - przyznał Brocando. - Więc my...
    - Tego... - zauważył ponownie Glurk, tym razem z większym naciskiem.
    - Tak? - spytał uprzejmie Brocando.
    - Ostatnio coś często słyszałem "my". Chciałbym wyjaśnić parę drobiazgów, bo... tego... nie do końca jestem pewny, czy rozumiem. W nagrodę za uratowanie ci życia mamy teraz zaatakować miasto, którego dotąd nie zdobyła żadna armia Dumii, a potem walczyć z bandą mouli, tak? Chcesz, żeby moje bezdomne plemię zdobyło dla ciebie twoje miasto, chociaż to niemożliwe?! Właściwie to ująłem?
    - Doskonale! - ucieszył się zapytany. - Wiedziałem, że można na ciebie liczyć. Będę potrzebował z tuzin odważnych ludzi.
    - Tak sobie myślę, że możesz dostać co najwyżej jednego zaskoczonego! - warknął Glurk.
    - Musimy mu pomóc - wtrącił się nagle Snibril. - Wszyscy mają dość uciekania. Prędzej czy później będziemy musieli z nimi walczyć. Ja już wolę prędzej niż później.
    - Jest ich więcej - zauważył Bane. - A wy nie jesteście żołnierzami.
    - Fakt - zgodził się Glurk. - Jesteśmy myśliwymi.
    - Doskonale! - ucieszył się Brocando.
    - Snibril, czy myśmy się właśnie zgłosili na ochotnika do samobójczej misji?
    - Trafnie to ująłeś, Glurk.
    - Królowanie to fajna rzecz - stwierdził entuzjastycznie Glurk. - Kiedy zdobędziemy miasto, to spróbuję się go nauczyć.
    
    
    Zapadła noc.
    Błękitny borsuk prawie wlazł na linię bezszelestnie poruszających się postaci, toteż czym prędzej zmienił kierunek. Wśród poruszających się trwała tymczasem zacięta, choć szeptana, wymiana poglądów. Otóż część co bardziej tradycjonalnie myślących chciała, jak zawsze, iść do boju z pieśnią na ustach. Brocando próbował im wytłumaczyć, że skoro misja jest tajna, to lepiej nie uprzedzać wroga śpiewem. Gdy jednak usłyszał, że pokojowa piosenka rozbroiłaby wroga, ręce mu opadły. W końcu Brocando stwierdził, że jest tutaj królem, i uciszył całe towarzystwo, oświadczając, że komu się to nie podoba, może dać gardło. Glurk był pod wrażeniem.
    Gdy Snibril zaczął się upewniać w podejrzeniu, iż musieli się zgubić, dotarli do drogi. Przed sobą mieli oświetlone pochodniami mury Karkołomu.
    
    
Rozdział 9
    
    
    Karkołom zbudowali Wightowie z budulca ściągniętego z całego Dywanu - czerwone drewno i lakier pokrywały ulice, z węgla wzniesiono kopuły, popiół wzmacniał zaprawę, a brąz stanowił odrzwia i filary. Ściany zbudowano z cukru, a wokół murów posadzono włosy, ze wszystkich zakątków tworząc jeden wielki i wspaniały ogród.
    Ogród ten w wieczornym mroku wyglądał podwójnie sielsko, ale i tak dwa razy musieli paść na płask, by nie zauważyły ich patrole na snargach.
    - Na mojej drodze! - zgrzytnął Brocando. - W moim mieście!
    - Mam nadzieję, że masz jakiś plan - przerwał mu nerwowo Bane.
    - Do miasta prowadzi ukryte przejście.
    - Nie wiedziałem.
    - Przecież mówię, że "ukryte"! zresztą komu ja się dziwię?! Tyle wysiłku włożyliśmy w jego budowę, a cesarz nic o nim nie wie?! Nic, spróbujemy to naprawić przy pierwszej okazji. Skręć tu, w tę dróżkę.
    - Jaką dróżkę? - zdziwił się ponownie Bane.
    - Też ukrytą. - Brocando prawie pojaśniał z satysfakcji.
    Dróżka, która bardziej przypominała ścieżkę wydeptaną przez zwierzęta, dość długo wiła się między włosami. W końcu dotarli do niewielkiego jeziorka z następną ruiną świątyni nad brzegiem.
    - Coś w tej okolicy świątynie długo nie wytrzymują - zauważył Snibril, rozglądając się po częściowo ukrytych wśród włosów posążkach. - Klimat albo co...
    - Ta została zbudowana jako ruina - wyjaśnił Brocando. - Przez Wightów, dla jednego z moich przodków. Tego tam, z gniazdem na głowie i ręką w górze! Hm... Zaraz, zaraz: przyprowadziłem was do najtajniejszego miejsca w całym mieście, a przecież jesteście wrogami. Albo coś ze mną jest poważnie nie tak, albo powinienem wam zawiązać oczy!
    - Jak chcesz, żebym się za ciebie bił, to nigdzie na ślepo nie pójdę! - oświadczył zdecydowanie Bane.
    - Ale możesz tu wrócić za jakiś czas z wojskiem!
    - Przykro mi to słyszeć.
    - Słuchaj: prywatnie tak nie uważam - Brocando spróbował perswazji. - Oficjalnie jednak muszę.
    - Zacznijmy od początku tej bzdury - rzekł Snibril. - Po co komu wiązać oczy?
    - To ważne - upierał się Brocando.
    - Kiedyś i tak będziesz musiał komuś zaufać. Jesteś, zdaje się, człowiekiem honoru?
    - To nie takie proste... - westchnął Brocando.
    - To zrób, żeby było proste! Jesteś tu ponoć królem, nie?! - W tym momencie Snibril zrozumiał że wrzeszczy, więc dodał ciszej: - Nie mamy czasu na dyskusje.
    Nawet Glurk był pod wrażeniem.
    - Prawda - przyznał Brocando. - Może... to znaczy jestem człowiekiem honoru i generał też... Uściśnij prawicę Broca!
    - Czyją? - zdumiał się Bane.
    - Posągu za tobą, uściśnij mu dłoń - skonkretyzował Brocando.
    Bane wzruszył ramionami i mrucząc, zrobił co mu kazano.
    - Pierwszy raz Dumii ściska dłoń Zwinna, i to akurat muszę być ja i ten obsrany pomnik. Nic dobrego z tego nie będzie...
    Jeszcze nie skończył mówić, gdy pod nogami coś mu chrupnęło, szczęknęło i z cichym zgrzytem odjechała płyta dziedzińca, ukazując czerwony otwór z kilkoma pierwszymi, prowadzącymi w dół stopniami.
    - No właśnie - oznajmił usatysfakcjonowany Brocando. - Tu kończy się korytarz prowadzący do zamku, o którym wie tylko prawowicie panujący król.
    - Tu...? - Glurk w końcu wydobył z siebie głos. - Przez... przez  P o d s p o d z i e?!
    - Tak, a dlaczego cię to dziwi?
    - Bo... bo... bo tam żyją potwory!
    - Bajki dla dzieci! Tam nie ma nic potwornego. - Brocando zszedł po paru stopniach i spojrzał zdziwiony na pozostałych. - No, co z wami?
    - Cóż, z nami... - Snibril przełknął nerwowo ślinę. Jak wytłumaczyć komuś, kto nawet o nich nie słyszał, co to thunorg czy delver albo inne, niezliczone stwory, które podgryzają korzenie włosów i straszą człowieka, kiedy jest naprawdę mały. Odruchowo spojrzał na towarzyszy, którzy równie odruchowo zbili się w ciasną kupę. - Cóż, z nami nic - oświadczył, mając nadzieję, że w głosie dźwięczy mu zdecydowanie, a nie strach. - No dalej, chłopaki: ostatni...
    - Mniejsza o ostatniego - przerwał mu głos z tyłu. - Ciekawe, co będzie z pierwszym!
    Na dole schodów Snibril potknął się o kupę kurzu. Brocando zapalił pochodnię wziętą ze sterty podobnych pod ścianą i przesunął jakąś dźwignię, dzięki czemu zapadła ciemność, a klapa w górze wróciła na swoje miejsce. Pozostali czym prędzej zapalili własne pochodnie, a wąsaty władca ruszył ku niewielkiej szczelinie w ścianie. Chcąc nie chcąc, reszta poszła jego śladem.
    Prawie tak złe jak stwierdzenie, że nocne zmory są realne, jest stwierdzenie, że nie są. Przynajmniej do tego mało budującego wniosku doszedł Snibril, wędrując wzdłuż brązowych ścian pokrytych drobniutkimi włoskami. Do ich tunelu dochodziły lub odchodziły inne, ale żaden nie pokazał kłów, pazurów czy morderczych skłonności. Zaczęła się stromizna i po paru krokach blask pochodni przewodnika nagle jakby się zmniejszył. Dopiero gdy Snibril dotarł do tego miejsca, stwierdził, że znaleźli się w wejściu do olbrzymiej groty, której ściany pogrążone są w mroku. Za nią była kolejna. I jeszcze jedna.
    Trasa zwęziła się, omijając co grubsze włosy i pnąc się powoli ku górze, przez co w paru miejscach trzeba było wykazywać szczególną ostrożność i stąpać bokiem.
    W jednym z nich Snibril o mało nie został zmuszony do nauki latania, co niewątpliwie byłoby ostatnim doświadczeniem w jego życiu. Uchronił go od tego następny w kolejce Bane, który z podziwu godną szybkością złapał go za kark i postawił na właściwym miejscu. Za to poleciała pochodnia. Przyznać należy, że spadała okropnie długo. Nim zgasła, w dole coś załomotało i ucichło.
    - Co to było? - spytał podejrzliwie Snibril.
    - Pewnie złota rybka - poinformował go Brocando. - Mają po sześć nóg i zęby długie jak ty.
    - Przecież mówiłeś, że tu nie ma się czego bać?! I że nie ma nic potwornego?!
    - A jest? - zdziwił się Brocando. - Nigdy bym się nie domyślił, że ktoś się może bać złotej rybki.
    Snibrilowi mowę odebrało. Na dłużej.
    Na szczęście nic więcej z dołu ich nie dostrzegło ani też oni nic nie zauważyli na dole. Reszta drogi upłynęła w miarę spokojnie. Po przebyciu niedługiego mostku dotarli do jaskini o nieco przyduszonym stropie - najwyraźniej byli tuż pod skałą, na której zbudowano miasto.
    - Jeśli nie liczyć mnie, to obecnie nikt poza wami nie zna tego widoku - wyjaśnił Brocando, otwierając grube drzwi, za którymi spiralnie wiły się schody. - Gdy to przejście zostało zbudowane, Broc ściął własnoręcznie wszystkich wykonawców. Dla zachowania tajemnicy, ma się rozumieć, nie dla oszczędności.
    - I to też jest część królowania? - spytał podejrzliwie Glurk.
    - Była: czas przeszły dokonany - uspokoił go Brocando. - Czasy się zmieniły, niestety...
    
    
    wspinaczka była długa i nudna, ale na szczęście z góry padało dość zielonkawego blasku, by oświetlić drogę, nawet gdy pochodnie kolejno pogasły. Zanim dotarli do okienka, przez które wpadało zielonkawe światło, znaleźli się na sporym podeście. Pomieścił ich wszystkich i zostało jeszcze nieco miejsca. Przed nimi były kolejne drzwi w ścianie.
    - Gdzie... - zaczął Glurk, ale urwał, widząc wściekłe spojrzenia brata i Brocanda.
    Gdy zamilkł, zza drzwi wyraźniej dały się słyszeć głosy.
    
    
Rozdział 10
    
    
    Głosy były trzy i słyszeli je tak wyraźnie, że od drzwi mogło je dzielić nie więcej niż metr albo dwa. Jeden był cienki i płaczliwy, drugi syczący i nieprzyjemny, a trzeci głęboki i groźny.
    - Jeszcze setkę?! - pisnął pierwszy. - Przecież dopiero co wzięliście pięćdziesięciu!
    - A teraz potrzebujemy stu - odparł drugi. - Doradzałbym podpisać proklamację, wasza królewska mość, a resztą zajmą się moi strażnicy. Ta setka będzie doradcami, to brzmi zdecydowanie atrakcyjniej!
    - Przecież możecie ich po prostu złapać i wziąć - zdziwił się właściciel pierwszego głosu. - Po co te wszystkie ceregiele?
    - Bo to ty jesteś królem, a jak król coś mówi albo pisze, to nazywa się to prawo, a nie łapanka - poinformował go głos drugi. - Tak jest właściwie i urzędowo.
    - Ale i tak żaden dotąd nie wrócił! - pisnął pierwszy głosik.
    Snibril był pewien, że Bane uśmiechnął się w półmroku.
    - Bo im się tak spodobało, że nie można się ich pozbyć! - warknął trzeci głos z irytacją.
    - Nie wierzę!
    - To akurat nie ma najmniejszego znaczenia - stwierdził drugi. - Podpisz!
    - Nie podpiszę. Jestem tu królem i...
    - I jak myślisz: skoro pomogłem ci usiedzieć na tym złoconym stołku, to nie mogę ci pomóc z niego zlecieć? - przerwał mu drugi głos. - Wasza królewska mość...
    - Poskarżę się Jornarileeshowi! - mimo groźby głos pierwszy nie brzmiał zbyt pewnie.
    - A skarż się! Figę go obchodzi, co się dzieje w tej dziurze. Podpisuj albo Gorasch znajdzie inne zastosowanie dla twoich rąk.
    - Jjakie? - zająknął się pierwszy.
    - Naszyjnik! - warknął trzeci, czyli Gorasch.
    - To, co tak piszczy, to mój braciszek - poinformował pozostałych Brocando. - Dobrze: wpadamy i zabijamy, ilu się da!
    - I to ma być plan? - Bane skrzywił się. - Może jeszcze dobry plan?
    - Mnie się podoba - oznajmił Glurk.
    - A w mieście jest parę setek mouli, tak? - upewnił się Bane.
    - Mieszkańcy się nimi zajmą, gdy się dowiedzą, że wróciłem - zapewnił Brocando.
    - A mają przypadkiem broń?
    - Moule mają, wezmą od nich - wytłumaczył mu łagodnie Brocando.
    - Zginiemy tu i teraz! - jęknął Bane. - To nie jest żaden plan! To w ogóle nie jest żadna taktyka! To jest kupą i rżnąć, co popadnie!
    - W kupie raźniej - skomentował Brocando i naparł na drzwi.
    Te uchyliły się nieco i zamarły.
    - Poza tym kupy nikt nie ruszy... - mruknął Snibril. - Co z tymi drzwiami?
    - Coś je blokuje - zdziwił się Brocando. - Jakiś dureń, pewnie mój rodzony braciszek, coś tu ustawił. Panowie: razem!
    No i naparli razem.
    Drzwi przez moment stawiały opór, po czym otwarły się gościnnie przy wtórze łomotu i wrzasków przerażenia.
    Snibril, który pierwszy miał okazję spojrzeć do wnętrza, stwierdził, że drzwi prowadzą do sali tronowej, a dokładniej znajdują się za stojącym na kilkustopniowym podwyższeniu tronem. Mebel wraz z jego obecnym użytkownikiem leżał gdzieś w połowie schodów, a że był solidny, rzeźbiony, użytkownik nie miał najmarniejszych szans wyleźć spod niego. Poza tym w sali były jeszcze dwa moule, wpatrujące się z opuszczonymi szczękami w nowe wejście. Jeden z nich pleczysty, w zbroi i skórzanym hełmie, drugi chudy, w długim czarnym płaszczu. Pierwszy trzymał w łapie pejcz, drugi miał minę jak wilk, któremu właśnie przerwano obiad. Wyglądał na takiego, co to w imieniu ma dużo "s" i potrafi je zgrabnie wysyczeć.
    Chwilową statykę sceny przerwał Brocando, ruszając do przodu i wymachując mieczem, w czym dziwnie przypominał wkurzonego kurczaka. Chudy moul odskoczył i spod płaszcza zgrabnie dobył własnego miecza, Gorasch zaś charknął i zamachnął się pejczem, lecz na jego drodze znalazł się Bane.
    Pozostali skoncentrowali się na obserwacji.
    Od razu widać było, że reprezentowane są dwie szkoły walki: Brocando machał niczym miniaturowy wiatrak, zmuszając przeciwnika swą czystą energią do cofania się, Bane zaś walczył niby maszyna: krok, cios, zasłona... tik-tak-tok...
    - Nie powinniśmy im pomóc? - zainteresował się Snibril.
    - Dziesięciu na dwóch to za duży tłok - skrzywił się Glurk.
    W tym momencie właściwe, czyli jawne, drzwi do sali tronowej otwarły się z trzaskiem, wpuszczając do środka z tuzin wartowników.
    - Teraz to co innego! - uśmiechnął się radośnie Glurk i cisnął włócznią.
    Najbliższy moul zwalił się przebity prawie na wylot, a potem się zaczęło...
    Snibril szybko odkrył dwie prawdy: po pierwsze, że włócznia jest lepsza od miecza, jeśli się nią nie rzuca, bo przeciwnik nie może się zbliżyć na tyle, by zrobić ci krzywdę. Po drugie, że przewaga liczebna wroga działa na twoją korzyść - łatwiej jest trafić przeciwnika niż sprzymierzeńca. Prawdopodobnie zresztą dlatego Zwinnowie tak chętnie bili się z większymi od siebie.
    A zaraz potem odkrył jeszcze jedno: że włóczni nie należy używać jako maczugi, bo ma przykry zwyczaj pękać. Gdy to nastąpiło, za jego plecami znajdował się Bane, wciąż walczący z tą samą ekonomią ruchów i czwartym już przeciwnikiem.
    - Złamałem włócznię! -wrzasnął rozpaczliwie Snibril.
    - To weź miecz. Sporo tu bezpańskich.
    - Ale ja nie wiem, jak się go używa!
    - Za tępy koniec się łapie, ostrym się tnie i kłuje.
    - No, to chyba jeszcze nie wszystko...
    - Najtrudniej spamiętać, który koniec jest który!
    A potem nagle było po wszystkim.
    Kilku nie dobitych wartowników omal nie pozabijało się w drzwiach, byle szybciej znaleźć się na korytarzu. Chudy uskoczył przed wściekłym ciosem z wyskoku, jakim poczęstował go Brocando, i prysnął przez uchylone drzwi do tajnego przejścia. Coś łupnęło i łomotało coraz ciszej i ciszej, zupełnie jakby ktoś staczał się ze stromych schodów.
    - No, to nie było wcale takie trudne - stwierdził Glurk.
    - Na zewnątrz jest ich więcej - przypomniał mu ponury Bane.
    Nie zrażony tym Brocando zaciągnął najbliższego martwego moula na balkon opromieniony pierwszymi blaskami poranka, zwinął dłonie w trąbkę i ryknął:
    - Tooo jaaa, Brooocaaandoooo! Wróóóciłeeeem!
    I zwalił nieboszczyka przez barierkę.
    Na placu było już trochę ludzi, a sądząc po odgłosach, zarówno wieść o powrocie, jak i jej bezpośredni efekt, czyli latający moul, zostały przyjęte wręcz entuzjastycznie.
    - Pomóżcie mi z tronem - rzucił Brocando do towarzyszy, po czym zatarł ręce i złapał za oparcie.
    W końcu unieśli go dopiero we trójkę, przy czym Glurk w jednym ręku trzymał nieco wymiętego wymoczka w koronie, który próbował przysnąć, ledwie mebel drgnął.
    - Antiroc, oddaj koronę! - polecił Brocando. - Mówię o tym co masz na głowie, a co nie jest twoje.
    - Myśleliśmy, że nie żyjesz...
    - A gdyś mnie zobaczył, to wzruszenie siły ci odebrało, co? - warknął Brocando.
    - Ktoś musiał zostać królem! Starałem się, jak mogłem, dla dobra ludu...
    Ciągu dalszego nie było, gdyż do sali wpadł moul goniony przez dwie strzały i z pół tuzina tubylców. Strzały dogoniły moula prawie natychmiast, toteż nikt się nim nie interesował, natomiast nowo przybyli nie zainteresowali się nawet prawowitym władcą, lecz bez słów, za to z pełnym zdecydowaniem odebrali Antiroca z uchwytu Glurka i skierowali się ku balkonowi.
    - Nie możesz im na to pozwolić! - oznajmił Snibril, podchodząc do Brocanda.
    Tymczasem czterech Zwinnów złapało Antiroca za ręce i nogi i zaczęło bujać z całkowicie jednoznacznym zamiarem.
    - Na trzy puszczamy! - zakomenderował jeden. - Raz...
    - Dlaczego nie? - zdziwił się Brocando.
    - Bo to twój brat!
    - Racja. Moi mili, postawcie tego obwiesia na podłodze - polecił Brocando. - Nie każe wam puszczać go wolno, bo się za długo znamy. Widzicie, mamy problem: nie jest właściwa sytuacja, w której poddani wyrzucają przez balkon krewnych panującego. To by się mogło okazać zaraźliwe...
    - Doskonale - skomentował Snibril.
    - Wobec tego pozostaje tylko jedno: wyrzucę go własnoręcznie!
    - NIE! - zabrzmiało chóralnie, przy czym Antiroc był głośniejszy od wszystkich pozostałych.
    - Żartowałem. - Sądząc po minie, Brocando bynajmniej nie żartował. - Żeby to wszyscy... no, dobrze. To może mam się jeszcze wstydzić za zdrajców zrzucanych ze skały?!... No, wasze szczęście. Taka była tradycja i królewski obowiązek. Teraz je sobie zmienimy, niech już będzie moja królewska krzywda. Możecie go puścić. Niech się stąd wynosi!
    Puszczony Antiroc wylądował na czworakach i tak pozostał.
    - Przecież oni mnie zabiją! - pisnął nie bez racji.
    - A dziwisz im się? Jakby tak ktoś mojego ojca sprzedał w niewolę, też bym go zabił. Naturalnie, możesz się udać w ślady swego doradcy i totumfackiego...
    - Ale Gormaleesh zszedł na dół! - Antiroc pozieleniał.
    - Tak się nazywa? Też paskudnie. Cóż, pogwarzycie o starych dobrych czasach... - Brocando skinął na czterech niedoszłych instruktorów latania. - Jeśli się będzie za długo zastanawiał, pomóżcie mu podjąć jedynie słuszną decyzję.
    Cała czwórka jednomyślnie zdecydowała, że czas do namysłu właśnie się skończył, i jak na komendę ruszyła ku Antirocowi. Ten nie czekał ani sekundy - na czworakach pognał ku drzwiom do sekretnych schodów i zatrzasnął je za sobą.
    - Niech się tam nawzajem pozagryzają - westchnął Brocando - wszystko mi jedno. Wejście jednak trzeba będzie jakoś zablokować, żeby mi tu nie przychodzili na audiencje. To tyle, jeśli chodzi o tajne przejście. Skończcie może z tymi, którzy się pochowali po mieście: wątpię, żeby mieli jeszcze ochotę się bić.
    - A jakbyśmy tak wzięli jeńca, to co mamy z nim zrobić, wasza królewska mość? - spytał najbardziej rozgarnięty. - Albo i paru jeńców?
    - Cóż, jak wiecie, okolica nie obfituje w podziemia i lochy - przypomniał Brocando. - Może więc byście byli tak mili i uniknęli brania jeńców? Uprościłoby nam to wszystkim życie.
    - Nie powinno się zabijać wroga, który rzucił oręż - odezwał się Bane.
    - Naprawdę? A zawsze uważałem, że to najlepsza pora - zdziwił się Brocando. - No cóż, całe życie człowiek się czegoś uczy...
    
    
Rozdział 11
    
    
    Snibril siedział sobie przed pałacowymi stajniami, obserwując Rolanda pochłaniającego zawartość prowizorycznego żłobu. Żłób był prowizoryczny z tego samego powodu, dla którego koń nie był w stanie stać pod dachem - gabaryty jego wierzchowca i tutejszych tak się różniły, że do stajni po prostu się nie mieścił. Roland nie miał jednakże nic przeciwko temu. Snibril też.
    W sali bankietowej trwało przyjęcie, którego odgłosy docierały na podwórze. Przebijał się przez nie harfoflet Pismire'a, który tak fałszował, że uszy więdły. Zanim wyszedł, Snibril miał okazję obejrzeć występy Glurka, który uniósł pięciu tubylców wraz z ławą i obnosił ich wokół sali. Zapadł zmrok, toteż rozpalono potężne kominki. Wszyscy świętowali - ostatnie grupy wróciły z polowań na moule, zanim zaczęło zmierzchać. Snibril odruchowo potarł skronie - znów zaczynała go boleć głowa, a entuzjazm, jaki Pismire wkładał w grę na harfoflecie, godny był lepszej sprawy. Wyjrzał za mury, gdzie rozciągała się granatowa w mroku falująca powierzchnia Dywanu. Poklepał konia po grzbiecie.
    - Widzisz, stary, nawet nie pamiętamy, w którą stronę do wioski... - powiedział cicho. - Brocando chce, żebyśmy zostali tu na zawsze. Uważa, że paru wyższych też się może przydać... A Bane jutro chce jechać do Ware, tak na wszelki wypadek... A mnie łeb trzeszczy...
    Lubił obu, acz przyznać musiał, że Brocando i Bane stanowią dwie skrajności, podobnie jak ludy, z których pochodzili. Łatwo można było zrozumieć, dlaczego Zwinnowie nie lubią Dumii, a przecież to właśnie oni, bez fantazji i metodycznie, stworzyli Imperium. Zwinnowie kochali walkę i zrobiliby wszystko dla swego króla, ale nie da się połączyć obu tych sił... Roland parsknął cicho i Snibril uniósł głowę.
    Cisza aż dzwoniła w uszach, choć odgłosy zabawy nie ucichły.
    W głowie mu huczało, a cały Dywan zdawał się na coś czekać...
    Kuce w stajni stały się niespokojne, a w mieście odezwały się pierwsze, nerwowe psy.
    Przypomniał sobie, skąd zna te odczucia.
    I pędem wbiegł do pałacu.
    Ponieważ nikt nie zwrócił nań uwagi, dopadł orkiestry i skonfiskował zaskoczonemu trębaczowi instrument. Snibril co prawda nie miał pojęcia jak się na nim gra (na instrumencie, nie na trębaczu), ale uznał, że jeśli zrobi wystarczająco dużo hałasu, to wszyscy zwrócą nań uwagę.
    Założenie okazało się prawdziwe.
    - Tąpnięcie się zbliża! - wrzasnął, gdy zgromadzeni jako tako przycichli.
    - Tu?! - spytał zwięźle Pismire.
    - Nie czujecie?! - zdziwił się dla odmiany Snibril.
    - Do wozów! - polecił Pismire, ignorując pełne zaskoczenia i niedowierzania spojrzenia.
    - Nic nie czuję! - oznajmił Brocando. - A poza tym Karkołom jest bezpieczny.
    Zamiast tracić ślinę na argumenty, Pismire wskazał na sufit, z którego zwieszały się eleganckie i masywne świeczniki. Najelegantszy i najmasywniejszy nad fotelem króla, naturalnie. Otóż wszystkie jak jeden lekko się kołysały.
    Królowie zwykle tracą sporo czasu na zrozumienie, co się dzieje. Brocando okazał się wyjątkiem od reguły.
    - Biegiem na dwór! - ryknął. - Wszyscy uciekać stąd i trzymać się z dala od budynków!
    Ponieważ Pismire cieszył się u Munrungów dużym autorytetem, większość z nich znalazła się przed pałacem, nim tubylcy zaczęli się ewakuować. Sam Pismire jednak został, trzymając się kurczowo filaru, by nie zmiotła go ludzka fala.
    - Zaprzęgać konie i wyjeżdżać! - wrzeszczał, próbując przekrzyczeć harmider.
    Świeczniki bujały się już w najlepsze. Ze stołu spadł dzban z winem i roztrzaskał się z hukiem na posadzce. W oddali coś huknęło i zadrżała cała skała.
    A spod sufitu posypały się płonące świece.
    Misternie rzeźbiony ciężki, gruby kloc zdobiący portal przekrzywił się ze zgrzytem, osiadając jednym końcem i grożąc zablokowaniem jedynej drogi ucieczki. Glurk roztrącił oniemiały tłum, podparł plecami kloc i zaklinował się, wsparty oburącz o framugę. Pomiędzy nogami ruszył mu ludzki potok.
    Widząc, że ostrzeżenie poskutkowało, Snibril nie tracił czasu: wybiegł na podwórze i zaczął wyprowadzać ze stajni konie i kuce. Pomocnicy znaleźli się błyskawicznie - ledwie wóz został zaprzężony, ładowano nań ile wlazło pasażerów i odsyłano za mury. Sala bankietowa rozpalała się, oświetlając całkiem wyraźnie akcję ewakuacyjną.
    Snibril wsadził czwórkę Zwinnów obojga płci na Rolanda i wysłał go w ślad za ostatnim wozem, po czym zawrócił w stronę wejścia, z którego wypływał coraz cieńszy strumyk uciekinierów. Glurk zmuszony był przyklęknąć, ale nie puścił kloca.
    - Idziemy! - pogonił go Snibril. - Za chwilę cały budynek runie!
    - Nie! - warknął czerwony z wysiłku Glurk. - Pismire i inni są w środku.
    Skałą wstrząsnęło ponownie. Pękł jeden z filarów, a Glurkowi żyły nabrzmiały na barku.
    - Zmiataj! - wycharczał. - Zawali się!
    - Zaraz... zaraz wrócę z pomocnikami - zapewnił pobladły Snibril. - Tylko nigdzie nie łaź!
    Glurk charknął coś nieartykułowanego i Snibril pospieszył szukać pomagierów i narzędzi. Za to z dymu wyłonił się Pismire, wyganiający ostatnich spóźnialskich. Przepchnął ich pod ramionami klęczącego i spytał:
    - Co ty tu jeszcze robisz?
    - Przechodzę do historii.
    Z kolejnym kłębem dymu obok nich pojawił się Bane ze szmatą owiniętą wokół dolnej części twarzy.
    - Ruszcie się! - polecił. - Brocando otworzył tajne wejście!
    - To nie gap się, tylko mi pomóż z tym wariatem!
    - Wygląda na zaklinowanego - ocenił fachowo Bane.
    - Zostanę bohaterem - stwierdził słabo Glurk.
    - Zamknij się! - polecił mu Pismire. - Takie głupie pomysły przychodzą po piciu na pusty brzuch. Choć po prawdzie nie wiem, czy robienie za kariatydę nie jest głupsze.
    - Że jak? - Glurk z trudem odwrócił głowę.
    - Mówię, że zachowujesz się jak skończony tępak! - oświadczył z godnością Pismire.
    Sufit po przeciwnej stronie wejścia zawalił się.
    - Masz rację: skończony tępak! - przyznał Bane.
    - Ty stary... durny... - zdenerwował się Glurk, po czym powoli wyprostował się i odrzucił belkę.
    A potem zrobił krok w stronę Pismire'a i padł.
    - Udało się - rzekł Pismire. - Łap go, bo nam reszta sufitu spadnie na głowy.
    We dwójkę zdołali dociągnąć Glurka do drzwi za tronem, przy których czekał Brocando.
    - Szybciej!
    Glurk zaczął kaszleć, toteż Pismire wepchnął mu w garść wilgotną szmatę.
    - Okręć ją wokół nosa i ust - polecił. - Pomaga na dym.
    - Pachnie winem - ucieszył się Glurk, na wpół wychodząc, na wpół pozwalając się wypchnąć na schody.
    - Jedyne mokre w okolicy - poinformował go odruchowo Pismire. - Teraz biegiem!
    Parę sekund później runął sufit.
    
    
    We trójkę bardziej znieśli, niż sprowadzili Glurka po kręconych schodach w tempie iście rekordowym. Odgłosy dochodzące z góry może nie dodawały im skrzydeł, ale na pewno silnej motywacji. Dopiero gdy ucichły, a oni znaleźli się zasapani na mostku, zwolnili.
    - No to skończyły się żarty... - wysapał Brocando.
    - Schody na szczęście też się skończyły! - odsapał Pismire.
    - Zapomnieliśmy pochodni!
    - ! - to było wszystko, co zdołał wysapać Bane.
    Pokładli się w mroku, dochodząc do siebie.
    - Cóż, wrócić nie bardzo jest po co... - zagaił po chwili Brocando. - Wejście nie dość, że się pali, to jest zasypane stertą gruzu.
    - A znajdziesz wyjście po ciemku? - spytał Bane.
    - Skąd mam wiedzieć? Dziś byłem tu po raz pierwszy - wyznał Brocando.
    - Porządny tajny tunel powinien mieć kilka wejść... - mruknął Pismire. - Pytanie, czy ten jest porządny...
    Pismire wielokrotnie opowiadał o potworach, jako że podobnie jak Podspodzie stanowiły nieodłączną część mitologii, a mitologia stanowiła nieodłączną część rozwoju kulturalnego, natomiast prywatnie w nic nadnaturalnego nie wierzył. Teraz pozostało mieć jedynie nadzieję, że potwory nie wierzą w niego.
    - Jeśli będziemy się trzymać razem i iść ostrożnie, to powinno się udać - w głosie Brocanda jakoś nie było przekonania. - Jest nas czterech. Kto się odważy nas zaatakować?
    - Kupa różnych takich.
    - A oprócz nich?
    
    
    Glurk był bardziej osłabiony, niż przypuszczał, toteż droga trwała dłużej, niż się spodziewali, bo nie dość, że w ciemnościach, to jeszcze trzeba go było częściowo prowadzić, częściowo podtrzymywać. Często także były przerwy regeneracyjne, aż w końcu urządzili jedną dłuższą.
    - Co jest pod Podspodziem? - zainteresował się Brocando.
    - Podłoga - poinformował go Pismire.
    - A pod Podłogą?
    - Nic. Coś musi być pod wszystkim innym, i to jest właśnie Podłoga. Jak nie rozumiesz, to przyjmij to po prostu do wiadomości. Z równym powodzeniem mógłbyś próbować zrozumieć, co jest nad Dywanem.
    - A właśnie! A co jest ponad...
    - A skąd niby mam wiedzieć?! I tak mamy zbyt wiele problemów tu na miejscu, żeby się przejmować teoretycznymi.
    - Dywan nie może się ciągnąć w nieskończoność.
    - Jak dla mnie jest wystarczająco wielki - parsknął Pismire.
    Rozmowa z głosami pozbawionymi ciał była denerwująca, ale milczenie w kompletnym mroku zdecydowanie bardziej, toteż Brocando nie wytrzymał zbyt długo.
    - Pismire?
    - Co znowu?
    - Czy moule mogą tu zejść?
    - To twój tunel i ty powinieneś wiedzieć. Nie bardzo mogę sobie wyobrazić, po co miałyby tu schodzić albo i siedzieć. Wątpię, żeby im się tu bardziej podobało niż nam.
    - Zgadza się!
    Zapadła chwila zdziwionej ciszy.
    - Ty to powiedziałeś?
    - Myślałem, że to ty!
    - Brocando?
    - Pismire?
    - Bane?
    - Co?
    - Widzicie, tak się dla was głupio składa, że widzimy w ciemnościach - rozległ się głos Gormaleesha tuż obok ucha Pismire'a.
    
    
    Nawet nie próbowali walczyć, bo i jak tu w ciemnościach odróżnić wrogów od przyjaciół, a machając bronią na oślep, mogli narobić szkody jedynie sobie nawzajem. I tak zresztą zaraz ujęły ich zakończone pazurami łapska.
    - No proszę - oświadczył z zadowoleniem Gormaleesh. - Deser, niespodzianka.
    - Mój braciszek jest może z wami? - spytał niespodziewanie Brocando.
    - W pewnym sensie - przyznał po chwili moul. - Teraz tak: mały łapie Purgisha za ogon... Podaj mu ogon, ofiaro, przecież nie widzi!... Dobrze. Stary łapie małego za pas... a żołnierz z kolei jego za pas... Pięknie. Każdego, który się puści albo spróbuje pyskować, utłukę na miejscu. Jasne?
    Brocando jak na króla potrafił liczyć całkiem szybko.
    - A co z Gl... auć!
    - Przepraszam, chyba cię kopnąłem. - Pismire potrafił liczyć szybciej, być może dlatego, że nie był królem. - Oni widzą, a żaden z nas  t r z e c h  nie, więc się niepotrzebnie nie wypytuj, wasza królewska mość.
    - Racja - głos Brocanda nagle dziwnie się zmienił. - Słuchaj no, Gormaleesh, a tak w ogóle to jak dobrze widzicie po ciemku?
    Zanim Pismire zdążył jęknąć w duchu, słysząc to pytanie, coś łomotnęło w mroku.
    - Auć! - wrzasnął z kolei Gormaleesh.
    - Ścierwo! - odezwał się Bane, który też potrafił szybko liczyć. - Niech no cię dostanę, jak wyjdziemy...
    Coś klasnęło, dziwnie przypominając siarczysty policzek, i Gormaleesh zakomenderował:
    - Jak wyjdziecie, będziecie robić dokładnie to, co wam każemy. Teraz dość gadania i w drogę!
    Owa podróż gęsiego trwała wyjątkowo krótko, gdyż byli w pobliżu wyjścia, tyle że nie koło tego posągu. Po drabinie wyprowadzono ich kolejno na górę, przy czym Pismire puścił się mniej więcej z połowy jej wysokości, lądując z takim łupnięciem i wiązanką, że aż się Podspodzie zatrzęsło.
    Jeśli to nie był wystarczający drogowskaz dla Glurka, to rzeczywiście byli w poważnych tarapatach.
    
    
    Na zewnątrz zapadła już noc, gdy wyszli z podziemi spory kawał od miasta, na niewielką polankę, która okazała się punktem zbornym niedobitków garnizonu Karkołomu. Było ich zdumiewająco niewielu i prawie żaden nie był nie uszkodzony, co dawało miłe świadectwo skuteczności Zwinnów. I wywoływało zrozumiałe reakcje na widok jeńców. Związano ich starannie i ciśnięto w zarośla, przeganiając przy okazji kilka snargów, które zaczęły objawiać zbytnie zainteresowanie nie mogącym uciekać posiłkiem. A potem moule odbyły naradę.
    - Możesz ich zrozumieć? - spytał cicho Pismire.
    - Piąte przez dziesiąte - odparł Bane. - Gormaleesh chce nas gdzieś zabrać... to gdzieś nazywa się gargatass, cokolwiek by to znaczyło.
    - To po ichniemu Wysoczyzna, zwana czasami Monetą - oświecił go Pismire. - Tam, gdzie żyją Vortgornowie.
    - Te parszywce? - zdziwił się Brocando. - To nasi śmiertelni wrogowie!
    - Do tej pory zwykle odnosiłem wrażenie, że waszymi śmiertelnymi wrogami są Dumii - zauważył Bane.
    - Mamy więcej śmiertelnych wrogów, na wypadek, gdyby kiedyś miało ich zabraknąć.
    Pismire słuchał go tylko jednym uchem, gdyż leżał najbliżej polany i mógł podziwiać wartownika kiwającego się na snargu przy wejściu do Podspodzia. Moule rozpaliły niewielki ogień, toteż mógł go spokojnie obserwować. A wartownik był wielce interesujący jako sprawdzian pewnej teorii.
    A ta teoria nazywała się Glurk.
    Z krzaka za wartownikiem powoli wyrosło umięśnione ramię. Znieruchomiało nad jego głową i delikatnie zdjęło z niej hełm. Zaskoczony moul odwrócił się i nadział się na potężną pięść, ramię zaś złapało go, nim upadł, i delikatnie wciągnęło go w krzaki.
    Po chwili ramię złapało uzdę snarga, a pięść uciszyła go, nim zdążył zawyć. Snarg z westchnieniem zwiotczał, a doskonale współdziałające ze sobą kończyny wciągnęły zwierzaka w krzaki.
    Pismire uśmiechnął się - teoria i praktyka wyjątkowo pokryły się wręcz idealnie. I jakoś tak miał dziwną pewność, że sytuacja zmieni się na lepsze.
    
    
Rozdział 12
    
    
    Tej nocy wyruszyli na południe.
    Na szczęście snargów było więcej niż mouli, ale i tak podróż okazała się nadzwyczaj forsowna. To, że jechali związani i otoczeni przez wrogów, także nie poprawiało samopoczucia.
    Następne dni były praktyczne jedną ciągłą jazdą przerywaną krótkimi popasami. Włosy zmieniły barwę wpierw na czerwoną, potem na purpurową, pomarańczową i w końcu na czarną. Dwukrotnie przekraczali białe drogi Dumii, za każdym razem skrycie i nocą. Kilkakroć mijali uśpione wioski i osady, okrążając je z daleka.
    A potem pewnego popołudnia dostrzegli cel wędrówki.
    Włosy pod ciężarem Wysoczyzny przygięte były prawie do Dywanu. Wpierw dostrzec ją można było jako przebłysk ponad włosami, godzinę później jednak było to już największe coś, co Pismire w życiu widział, górujące nad całą okolicą. Czytał co prawda rozmaite opisy tego dziwu, ale żaden opis nie był w stanie oddać rzeczywistości. Żeby opisać to, co wznosiło się przed nimi, potrzebne były większe słowa niż "wielkie".
    Wyglądało to na największą rzecz, jaka w ogóle mogła istnieć. Naturalnie Dywan był większy, ale Dywan był... wszystkim i z tego powodu się nie liczył. Wysoczyzna była natomiast zbyt wielka, żeby można ją wymierzyć, a jednocześnie na tyle mała, aby być naprawdę ogromna.
    Nawet z daleka wyglądała potężnie. I połyskiwała. Bo była z brązu: cały metal na Dywanie pochodził z kopalń Wysoczyzny. Vortgornowie wymieniali go z Wightami na żywność, ponieważ na Wysoczyźnie nie rosło nic - cała była z metalu.
    - One pen ny - mruknął cicho Pismire, gdy stanęli pod pionową ścianą z brązu.
    - Hmm? - zdziwił się Brocando.
    - Zawołanie bojowe Vortgornów - wyjaśnił Pismire. - Najczęściej ostatnia rzecz, jaką się w życiu słyszy, bo mają broń i zbroje z metalu. One pen ny to ich zew. Podobno tak jest napisane na powierzchni Wysoczyzny. Metalowe litery, których obejście zajmuje wiele dni. Widziałem rysunki.
    - I kto to napisał? - zainteresował się Brocando.
    - Vortgornowie wierzą, że Tąpnięcie, co jest czystym przesądem, rzecz jasna. Z pewnością istnieje jakieś logiczne, naturalne wytłumaczenie... Cóż, oni twierdzą, że na dolnej powierzchni Wysoczyzny także jest napis. Wykopali tam pono parę tuneli i odczytali go. Ponoć to "...IZABETH II". Są przekonani, że to ogromnie ważne.
    - Gigantyczne litery nie rosną same z siebie - stwierdził Brocando.
    - A skąd wiesz? Może właśnie rosną.
    Wokół Wysoczyzny biegła droga, szersza niż cesarskie, a mimo to przy masywie ściany wydawała się wąziutką ścieżką. Najważniejsze jednak, że nigdzie nie było widać śladu bramy, podjazdu czy innego sposobu dostania się na górę.
    - Wiesz coś o Vortgornach? - zainteresował się dla odmiany Pismire. - Sporo o nich czytałem, ale nie przypominam sobie, żebym któregoś spotkał.
    - Zupełnie jak Dumii, tyle że bez radości życia i żywiołowości, z których słynie Imperium.
    - Dziękuje - odezwał się ponuro Bane.
    - Musisz brać wszystko do siebie?
    - Życie na metalu i w metalu musi się odbijać na psychice - wtrącił Pismire, nim wymiana poglądów zdążyła się rozwinąć.
    - A właściwie to po czyjej oni są stronie? - spytał Brocando.
    - Po swojej własnej, jak większość.
    - Ciekawe, na co tu czekamy - zastanowił się Brocando.
    - Na to, żeby się dostać na górę - podpowiedział Pismire.
    - Żołnierze Imperium dawno już sprawdzili całe otoczenie Wysoczyzny - wtrącił Bane. - Drogi nie odnaleziono.
    - Bo gospodarze ich nie polubili - mruknął Pismire. - Coś mi się wydaje, że ten cud techniki jest właśnie drogą.
    Z góry opuszczała się solidna platforma, wolno, acz stale rosnąca w oczach, aż w końcu osiadła z brzękiem na ziemi obok oczekujących. Wykonano ją z desek otoczonych solidną barierką, by zapobiec utracie ładunku, i wzmocniono metalowymi okuciami. W czterech rogach zamontowano masywne uchwyty dla czterech łańcuchów z brązu, które ginęły gdzieś w górze. Przy każdym stał wojownik wzrostu Bane'a, w hełmie i półpancerzu z brązu, okrągła tarcza i długi miecz dopełniały obrazu. Wszyscy mieli krótkie rudawokasztanowe brody i szare, zimne oczy obojętnie spoglądające na wszystko.
    - Nie widzieliście, żeby ktoś za nami szedł? - spytał szeptem Brocando, korzystając z ogólnego zamieszania związanego z załadunkiem.
    - Ani śladu, odkąd opuściliśmy Podspodzie - poinformował go radośnie Pismire - a uważnie się przyglądałem.
    - A niech to! - wzruszył się pytający. - To co cię tak cieszy?
    - Bo to znaczy, że moule nie mają prawa czegokolwiek podejrzewać. Poza tym gdybym coś słyszał albo widział, to nie byłby Glurk. On jest myśliwym, pamiętaj.
    - Aha! Poszedł! - to ostatnie skierowane było pod adresem snarga, który podejrzanie dokładnie zaczął obwąchiwać zajętego rozmową wąsacza.
    Gdy wszyscy się załadowali i jako tako rozmieścili, starając się równomiernie obciążyć platformę, jeden ze zbrojnych odczepił od pasa brązowy róg i zadął weń, wydobywając pojedynczy, za to przeraźliwy, dźwięk. Po chwili łańcuchy zabrzęczały, naprężyły się i powoli, ze skrzypieniem, całość uniosła się wzdłuż pionowej ściany Wysoczyzny.
    Ponieważ Pismire został ustawiony przy zewnętrznej barierze, mógł podziwiać widok w pełnej okazałości, od której zakręciło mu się w głowie. Na samym początku wznoszenia z krzaków wypadł masywny cień, który zniknął pod platformą. Ciągu dalszego nie było, ale rozsądne wydawało się założenie, iż był to Glurk.
    Potem widok Dywanu z góry pochłonął go całkowicie. A potem, żeby przestało mu się kręcić w głowie, zmusił się do krótkiego wykładu:
    - Dumii twierdzą, że Wysoczyzna spadła dawno temu z nieba. Vortgornowie byli wtedy zwykłym, nielicznym szczepem, który mieszkał w pobliżu. Po długich wysiłkach udało im się dostać na górę i praktycznie od tego czasu już nie schodzą.
    - A co tam robią moule? - zagadnął Brocando.
    - Też chciałbym wiedzieć. Z tego, co słyszałem, Vortgornowie są nieco tępi, ale nigdy nie byli źli.
    Platforma zatrzymała się ze zgrzytem przy wysuniętym poza ścianę pomoście. Za pomostem była brama z brązu flankowana przez masywne wieże, z których wystawały prowadnice łańcuchów. Wszystko było solidne, nabijane ćwiekami i bynajmniej nie dekoracyjnymi ostrymi grotami. Pomost otaczały mury dochodzące do pionowej ściany Wysoczyzny i skutecznie odcinające inną drogę do wnętrza niż brama. W bramie znajdowała się krata, też z grotami, którą właśnie podnoszono.
    - Chyba nie lubią gości - zauważył Bane.
    - Popatrzcie sobie ostatni raz na wasz zasmarkany Dywan - odezwał się niespodziewanie Gormaleesh. - Nigdy więcej go już nie zobaczycie!
    - Dramatyzujesz - stwierdził obojętnie Pismire.
    - Czego?! Ja ci zaraz pokażę... aaauu!
    Wypowiedź zakończyła się niekonwencjonalnie, ponieważ Brocando go ugryzł.
    Mając związane ręce i nogi, niewiele więcej mógł zrobić. A przyznać trzeba, że zrobił to, nie szczędząc zębów. Gormaleesh oderwał go od swej nogi z dużym wysiłkiem i stratą kawałka mięsa. Wściekły złapał spluwającego z obrzydzeniem napastnika i pokuśtykał ku brzegowi platformy. Po czym nagle puścił go i uśmiechnął się. Nie był to miły uśmiech.
    - Nie! - stwierdził, jakby sam się przekonując. - Nie ma głupich! Jeszcze będziesz żałował, konusie, że nie poleciałeś. I to wkrótce będziesz żałował!
    - Zimno... - wymamrotał Brocando, szczękając jeszcze zębami. - Przeciągi tu jakieś okrutne...
    Jeńcom rozcięto więzy na nogach i cała kawalkada ruszyła, prowadząc wierzchowce w głąb Wysoczyzny. Za barbakanem rozciągała się płaska powierzchnia z metalu, urozmaicona jedynie odległymi wzgórzami, też z metalu. Po obu stronach ulicy, którą szli, stały mieszkalne baraki i rzędy klatek ze snargami. Przeważały czarne, ale były też czerwone snargi z zachodu, nieco mniejsze, za to z dłuższymi kłami. Niezależnie zresztą od barwy zachowywały się tak samo - czując inne niż moule istoty, próbowały przegryźć pręty, by się do nich dostać. Było to zajęcie tyleż głupie, co niewykonalne, ale snargi niezależnie od barwy nigdy nie należały do bystrych.
    Dalej była zagroda, w której przerabiano snargi na wierzchowce, a jeszcze dalej kolejne klatki, tym razem znacznie większe, zawierające dziwne a ogromne stworzenia. Beczkowaty korpus z niewielkimi skrzydełkami, długa cienka szyja, a na niej niewielka głowa z dużymi brązowymi ślepiami. Długie i dziwnie cienkie nogi zakończone solidnymi łapami i mały, szeroki ogonek. Całości dopełniały dziwnie inteligentne oczy zwieńczone krzaczastymi brwiami.
    Jedno ze stworzeń wysunęło łeb z klatki i przyjrzało się uważnie przechodzącym.
    - Pone'y! - szepnął z uczuciem Pismire. - Prawdziwe pone'y ze wschodnich krańców Dywanu, gdzie dochodzi on do Podłogi. Największe żyjące istoty Dywanu! Gdybyśmy tak mieli kilka do dyspozycji...
    - Obawiam się, że to raczej moule mają je do dyspozycji - wybił go z marzeń Bane.
    W milczeniu dotarli do niewielkiego okrągłego pagórka i wmaszerowali w wykute w nim wejście, prowadzące do kopalni, sądząc z odległego, ale nieustającego stukotu. Tu przekazano ich niższym i bardziej krępym moulom i poprowadzono przez plątaninę pogrążonych w półmroku korytarzy. Gdy zgubili się dokumentnie, strażnicy zatrzymali się  przy jednych z szeregu drzwi, otworzyli je i wrzucili całą trójkę do środka.
    Zanim zdołali się pozbierać z podłogi, drzwi zostały z hukiem zatrzaśnięte, a w zakratowanym okienku pokazał się uśmiechnięty złośliwie pysk Gormaleesha.
    - Cieszcie się gościnnością i bezczynnością, póki macie okazję. Jak traficie do kopalni, a nastąpi to wkrótce, zatęsknicie za tym lochem. Ale przynajmniej tutaj będziecie bezpieczni przed Tąpnięciem!
    - Znowu dramatyzuje - poinformował pozostałych Pismire. - Ciekawe, po co to robi? Jeszcze powinien zacząć bez sensu kląć, jak to moule mają w zwyczaju.
    - Gormaleesh! - zawołał Bane.
    - Czego, łachmyto?!
    - Łachmyto - powtórzył z pogardą Pismire. - Wyobraźnia wypisz wymaluj jak u trzonka od szpadla.
    - Mam zamiar odszukać cię i zabić, gdy stąd wyjdziemy - oznajmił Bane, jakby mówił o pogodzie. - Uważam, że powinienem ci o tym powiedzieć wcześniej, abyś po śmierci nie gadał, że zostałeś zaskoczony.
    - Mam gdzieś twoje groźby, ty śmierdząca padlino! - warknął Gormaleesh.
    - Mówiłem, że zacznie bez sensu rzucać mięsem? - ucieszył się ze swej przenikliwości Pismire.
    Gormaleesh warknął coś niezrozumiałego (a z tonu sądząc, obraźliwego) i zostali sami w ciemnościach.
    - A więc to tu zabrano moich poddanych - odezwał się po chwili Brocando. - Do kopalni metalu.
    - Sądząc po stukaniu, to nie tylko twoich poddanych, ale każdego, kto się nawinął - poprawił go Pismire, myśląc, co też porabia Glurk.
    
    
    Obudziło ich poszturchiwanie i światło. W drzwiach stały dwa moule: jeden przyświecał pochodnią, a drugi szturchał ich drzewcem włóczni. 
    - Koniec bumelanctwa - oznajmił ze złośliwą satysfakcją szturchający. - Idzieta do kopalni.
    - Ano - warknęło z korytarza.
    Pismire zastrzygł uszami.
    - Kurdupel, dziadyga i anemik - skomentował moul - za długo nie pociągną, ale na coś się przydadzą, nie?
    - Ano - warknęło powtórnie.
    Moule wyciągnęły więźniów na korytarz, sprawdziły, czy nadal są związani, i pchnęli w stronę nieruchomej postaci w brązowym pancerzu.
    - Durnie! - warknęła postać. - Mieli być związani, a co to ma być?!
    Postać złapała za ściągnięte rzemieniem ręce Pismire'a i uniosła je, by dokładniej obejrzeć.
    - Przecież są związani! - zaprotestował moul.
    - Taa? To co to w takim razie jest? - spytał wściekle Vortgorn.
    Oba moule posłusznie pochyliły się nad więzami Pismire'a. Nim któryś zdążył pisnąć, wojownik złapał ich za karki i łupnął kudłatymi czaszkami o siebie. Coś pękło z miłym dla ucha chrupotem i dwa ciała osunęły się na posadzkę.
    Glurk zdjął hełm i wyciągnął nóż.
    - Tak sobie myślałem, że was tu znajdę - oznajmił, rozcinając im kolejno więzy.
    - Przecież zostawiliśmy cię w Podspodziu! - to był Bane.
    - Jak nas tu znalazłeś?! - to był Brocando.
    - To ciebie widziałem wczoraj pod platformą - ucieszył się Pismire. - A już zacząłem się bać, że mi się przywidziało.
    - Najpierw stąd zmiatamy, gadać będziemy potem - oznajmił Glurk.
    Gdy uwolnieni przywracali sobie krążenie w kończyna górnych z pomocą intensywnego masowania, Glurk zaciągnął moule do celi, zabrał im miecze i zamknął starannie drzwi, nie zwracając uwagi na Brocanda, który perorował, że najlepiej dobić wroga, kiedy jest nieprzytomny, bo nie wrzeszczy.
    - Miecze są byle jakie, ale lepsze niż nic - zauważył Glurk. - Starajcie się wyglądać jak więźniowie, to powinno się nam udać. Jest ich tu tyle, że nikt nie zwraca na nich uwagi.
    Glurk nałożył hełm i ruszył przodem.
    
    
    Poza dwoma wypadkami faktycznie nikt nie zwrócił na nich uwagi. W obu wypadkach odmiennych strażnicy zrobili to za późno.
    - Dokąd się wybieramy? - zainteresował się Pismire.
    - Do przyjaciół.
    - Powinniśmy uwolnić więźniów - wtrącił Brocando. - Są ich tysiące!
    - I tysiące mouli - dodał Glurk. - Zbyt wielu!
    - Racja - przytaknął Bane. - Wpierw musimy uciec, potem zorganizujemy pomoc. Do tego potrzebna jest armia! I bądź tak miły i nie mów, że tysiąc uwolnionych Zwinnów to armia, i do tego na miejscu!
    - Bo jest! - zaperzył się Brocando. - Gdy tylko...
    - Nie jest! - przerwał mu pierwszy raz w dziejach znajomości Glurk. - Widziałem więźniów: ledwie są w stanie utrzymać się na nogach. A tak w ogóle: wiesz, dlaczego moule zajęły Karkołom?
    - Bo potrzebowały niewolników.
    - Bo potrzebowały dużych ilości skały!
    - Czego?! - zdumiał się Brocando.
    - Tego, na czym zbudowaliście swoje miasto! Kamienne dłuta szybko się tępią i potrzebne jest ich całe mnóstwo, żeby mogli wyłupać tyle metalu, ile chcą.
    - Moje miasto... - jęknął Brocando.
    - Kamień.
    - Mój piękny pałac?!
    - Kamień! - powtórzył Glurk.
    - Metal - poprawił Bane. - Kamień to środek, metal to cel. Metalowe miecze i tarcze zawsze pokonają ostrza z drewna, kamienia czy lakieru. Oni chcą być niepokonani.
    - Dobrze, ale po co? - wtrącił Pismire.
    - Ware leży zaledwie o parę dni drogi stąd. Trzeba ich ostrzec - odparł ponuro Bane.
    - Koniec! Dość gadania! - zamknął dyskusję Glurk. - Już niedaleko.
    
    
    Do tego "niedaleko" dotarli bez przeszkód. Okazało się ono długą jaskinią o wysokim sklepieniu, a wejście stanowiły masywne wrota i niewielka, umieszczona w nich furtka. Wrota były zamknięte, furtka nie. Za to gdy weszli, coś wewnątrz się poruszyło i zbliżyła się para zielonych ślepi.
    - Co tu robicie? - spytał moul.
    - Przyprowadziłem więźniów - odparł Glurk.
    - Po co? - zdziwił się moul.
    Teraz dla odmiany zdziwił się Glurk - inni o nic nie pytali.
    - Dość gadania! - warknął i rąbnął wartownika na odlew.
    Zielone ślepia zgasły.
    - Dyplomacja jest męcząca - stwierdził Glurk, wchodząc do sali. - A jednak byłem uprzejmy.
    Pismire całkiem nieźle widział w półmroku, toteż pierwszy się zorientował, gdzie trafili.
    - Czyżby to były pone'y?! - odezwał się Brocando, mający nieco słabszy wzrok.
    - Raczej trudno je pomylić z czymkolwiek innym - mruknął Pismire. - Co one tu robią?
    - Obracają kołowroty platformy - wyjaśnił Glurk. - i wykonują inne ciężkie roboty. A tak w ogóle to one są inteligentne.
    - Nie są - sprzeciwił się Pismire. - To tylko plotki. Wyglądają na inteligentne, to prawda. Ale mają zbyt małą czaszkę w stosunku do reszty ciała: ich mózgi są wielkości ziarnka grochu.
    - Cwany ten groch - parsknął Glurk. - Spałem tu zeszłej nocy, więc możecie mi wierzyć. Mają swój język, bez słów, ale mają. Popatrzcie!
    Z cienia wyłonił się niewielki łeb z parą błyszczących brązowych ślepi i pochylił się nad Glurkiem.
    - Tego... jeśli mnie rozumiesz, to tupnij dwa razy - polecił Glurk.
    Łup. Łup.
    Nawet Glurk wyglądał na zaskoczonego, aczkolwiek szybko doszedł do siebie.
    - To przyjaciele - poinformował. - Pomożecie, prawda?
    Łup. Łup.
    - Pomogą - oznajmił.
    - Doprawdy? - zdziwił się uprzejmie Pismire.
    - Tam jest siodło. - Glurk wskazał na przeciwległy koniec jaskini. - Do roboty.
    Siodło przypominało bardziej niewielki domek niż sprzęt do jazdy wierzchem. Było duże, miękkie, zaopatrzone w baldachim z czerwonego materiału wraz z zasłonami na wierzchowcu. Miało też brązową plakietkę z napisem WIELGOZÓR. Do siodłania wzięli się Brocando, Bane i Glurk, Pismire zaś przyglądał się z zainteresowaniem siodłanemu, który z zainteresowaniem z kolei przyglądał się Pismire'owi.
    - Ile widzisz palców? - spytał niespodziewanie Pismire, rozczapierzając dłoń.
    Łup. Łup. Łup. Łup.
    - Aha! Tak też sobie...
    Łup.
    - Spryciarz!
    Pone przyklęknął, by im ułatwić zadanie, a gdy siodło znalazło się już na jego grzbiecie i zostało właściwie umocowane, a cała czwórka znalazła się w środku, wstał i ryknął.
    Dźwięk przypominał zgrzyt zardzewiałych zawiasów, tyle że liczonych w tysiące. I zawierał całą masę półtonów, akordów i innych odgłosów przywodzących na myśl mowę, choć bez słów. Język w stylu: hmm, uch, arrgh, cśśś, mm i tak dalej. Pozostali przedstawiciele tego gatunku wysłuchali go spokojnie, po czym odpowiedzieli serią buczeń, piszczeń i ryków, które odbite od metalowych ścian, miotały się po jaskini jak oszalałe.
    - Moule usłyszą ten hałas nawet w Podspodziu! - wrzasnął Pismire.
    - To bez znaczenia! One zdecydowały się wracać do domu! Odwrzasnął Glurk, mając najwyraźniej na myśli wyjąco-ryczące towarzystwo.
    - Chcesz mi wmówić, że dotąd były tu dobrowolnie?! -zawołał Brocando, patrząc, jak pone'y we wzorowym ordynku opuszczają swe metalowe boksy.
    - Im się tu podobało, jak Wysoczyzną rządzili Vortgornowie - odparł Glurk. - Dużo ciekawych rzeczy się działo, a moule nie są interesujące. One nie lubią mouli. My jesteśmy interesujący i chyba nas polubiły.
    - Posłuchaj, Glurk - powiedział łagodnie Pismire. - Nie, żebym cię uważał za mało bystrego na umyśle, ale wątpię, byś w ciągu ledwie paru godzin nauczył się ich języka i dowiedział tego wszystkiego, co...
    - Nie musiałem - rzekł z uśmiechem Glurk. - Wiedziałem, zanim się tu zjawiłem.
    - Jak...?
    - Dość tego... gadania - zdecydował Glurk. - Potem wam opowiem. Tylko uważajcie, ona mówiła, że pone'y doskonale rozumieją ludzką mowę.
    - Nie wierzę. - Pismire bywał uparty.
    Najbliżej idący pone plunął mu w ucho grochem.
    - Chyba wydajesz mu się interesujący - wyjaśnił Glurk.
    - Kto to jest  o n a? - Pismire też był zainteresowany.
    - Potem - zbył go Glurk, czujący coś na kształt cichej satysfakcji: cale życie to Pismire wszystko wiedział. Miła była  taka odmiana.
    W trakcie tej wymiany poglądów wyjechali przez drzwi stajni - a raczej z drzwiami - i Wielgozór zatrąbił. Na ten znak całe stado ruszyło galopem, dzięki czemu czwórka pasażerów zrozumiała, co może czuć groch potrząsany w garnku. Na szczęście ich garnek był wyściełany. Przy jednym z podskoków Pismire dostrzegł zbliżający się od tyłu oddział kawalerii. Wielgozór też musiał ich dostrzec, ryknął bowiem jak przechodzący mutację puzon. Pięć ostatnich pone'ów zawróciło jak na paradzie i ruszyło prosto na pościg.
    Do mouli za późno dotarło, że to, co gonią, nie przypomina stada głupich zwierząt...
    - Przeszły po nich - zameldował Pismire.
    - Chciałeś powiedzieć "przez nich" - poprawił go Brocando.
    - Co chciałem, to powiedziałem. Jak się idzie od góry, to "po nich"!
    - Nie lubią mouli - wyjaśnił Glurk. - Nie lubią też ostrych przedmiotów, a moule nie dość, że są nieciekawe, to w dodatku lubią ostre przedmioty.
    Pod nimi widać było barbakan, przed którym kłębił się mieszany tłum mouli i Vortgornów.
    - Wystarczy, że opuszczą platformę i mają nas! - jęknął Pismire.
    - Nie opuszczą! - uspokoił go Glurk. - On się nie ruszy.
    Faktycznie - z tej strony barbakanu widać było potężną konstrukcję, przypominającą nieco koło młyńskie, wewnątrz której znajdował się pone. By opuścić lub podnieść platformę, musiał iść do przodu lub do tyłu. A on stał jak posąg, mimo desperackich prób grupy mouli. Do przekonywania używali batów i drągów, ale pone był odporny na te argumenty. Widząc zbliżających się pobratymców, zatrąbił, ale ani drgnął.
    Wielgozór odtrąbił, trzy stworzenia ruszyły z kopyta w stronę koła, a dwa inne w stronę klatki, w której trzymano innego pone'a. Moule rozprysnęły się na wszystkie strony, ale nie dość szybko - większość stojąca pone'om na drodze z trójwymiarowych zrobiła się dwuwymiarowa. Solidnymi kopnięciami i silnymi szczękami w mig zgruchotały obie konstrukcje, uwalniając ziomków. Ten od kołowrotu zatupał, rozpłaszczając najbardziej natrętne moule, i wszystkie pone'y dołączyły do kierującego się ku bramie stada.
    - Platforma nas wszystkich nie utrzyma! - zaczął desperować Pismire.
    - Zobaczymy - Glurk był dobrej myśli.
    Ciekawe, że tratowanie, jak zauważył Pismire, było wybiórcze - podlegały my moule, nie podlegali Vortgornowie. Najwyraźniej wciąż byli dla pone'ów interesujący. Było to przedostatnie, co Pismire zauważył. Ostatnim było przejście przez kratę, czyli zniszczenie kraty. Potem skulił się na dnie siodła, nie chcąc widzieć swego nieuchronnego końca, był bowiem pewien, że platforma może i utrzyma ich wszystkich, ale z pewnością rozbiją się przy uderzeniu o Dywan. Gdy pone'y wkroczyły na platformę, wszyscy poza Glurkiem zrobili to samo. Jazda w dół przy takim obciążeniu nie mogła trwać długo.
    I nie trwała.
    Ale tylko Glurk miał okazję obserwować, jak oprócz Wielgozora pozostałe olbrzymy kolejno zeskakują z platformy, machając skrzydłami jak oszalałe. Skrzydełka były zbyt małe, aby pone'y mogły dzięki nim latać, ale wystarczające, by pozwolić im powoli wylądować wśród włosów. Dzięki temu platforma łupnęła o ziemię z tylko jednym pone'em na pokładzie, który spokojnie z niej zszedł. Notabene Wielgozór znalazł się na ziemi wcześniej niż pozostałe, które dopiero teraz sypnęły się z nieba niczym grad przerośniętych ulęgałek. Były lżejsze, niż wyglądały, toteż nic dziwnego, że nie lubiły ostrych przedmiotów: żaden balon by nie lubił.
    Cała skulona na dnie siodła trójka spojrzała z wyrzutem na Glurka.
    - Wiedziałeś, że nic się nam nie stanie! - oznajmił z urazą Pismire, gdy odzyskał głos, co trochę potrwało.
    - Miałem nadzieję - poprawił go Glurk. - Culaina mówiła, że tak, ale nie do końca w to wierzyłem.
    - Kto to jest Culaina? - zażądał odpowiedzi Pismire. - Ona to  o n a?
    - Ona to  o n a - przyznał Glurk. - A poza tym trudno ją opisać... tak myślę, że to rodzaj Wighta.
    - Że co proszę? - zdziwił się Pismire.
    - Musisz ją o to sam zapytać, bo dla mnie to jest za mądre - wyznał Glurk. - I tak zresztą teraz jedziemy do niej.
    Wielgozór machnął ogonem i ruszył przed siebie.
    - Zaraz! - wtrącił Bane. - Musimy jechać do Ware!
    - Chciałeś powiedzieć: "do Karkołomu"! - poprawił go Brocando.
    - Ware jest tylko o kilka dni drogi stąd! Musimy ich ostrzec!
    - Mogą już wiedzieć - mruknął Pismire bez zbytniej nadziei w głosie.
    - Nie wiedzą - poinformował go Glurk.
    - Skąd wiesz?
    - Bo tylko my znamy zamiary mouli i wiemy, ilu ich tu jest. Musimy się udać do Ware i ostrzec, kogo trzeba, ale najpierw musimy się spotkać z Culainą i opowiedzieć jej wszystko.
    - Dlaczegóż to? - zdziwił się Pismire.
    - Żeby to zapamiętała i powiedziała mi o wszystkim dwa dni temu. - Glurk podrapał się w ciemię. - Kiedy się spotkaliśmy.
    Brocando miał już na końcu języka pytanie, ale zmilczał, widząc pioruny w oczach Pismire'a.
    - Wightowie pamiętają przeszłość i przyszłość, to prawda - przyznał cierpliwie Pismire. - Ale widzisz, Glurk, oni nigdy niczego nikomu nie mówią!
    - Ta mówi - upierał się Glurk i dodał poirytowany: - Przestańcie się tak na mnie gapić! Myślicie, że sam bym to wszystko wymyślił?!
    
    
Rozdział 13
    
    
    - Podążanie waszym tropem to była łatwizna - wyjaśnił Glurk. - Dwadzieścia snargów zostawia ślad, którym ślepy mógłby biec. No i porusza się wolniej niż jeden: najbardziej musiałem uważać, żeby na was przypadkiem nie wpaść. A jak wyszło, że kierujecie się prosto na południe, postanowiłem was wyprzedzić i sprawdzić, dokąd to jedziecie. Jak się snarga przekona, to jest całkiem posłusznym wierzchowcem, wiecie? Swojego przekonałem drugiego dnia, jak mu wybiłem dwa kły. No i tak spotkałem Culainę, a resztę to już sami wiecie.
    Zapadła cisza, którą w końcu przerwał Pismire:
    - Obawiam się, że ktoś coś opuścił: albo my, słuchając, albo ty, opowiadając. Bardziej prawdopodobne jest to drugie.
    Glurk zmarszczył czoło i po dłuższej chwili dodał:
    - Zobaczycie, gdzie mieszka... myślę, że jak nie chce, to ludzie tego nie widzą... Ona mi powiedziała, gdzie mam jechać, jak dostać się na górę, zdobyć zbroję i całą resztę... i o tym, że pone umie latać, ale tylko w dół... no, wszystko.
    - A skąd ona to wiedziała? - Brocando był żądny wiedzy.
    - Bo jej to opowiedzieliśmy potem, to jest opowiemy teraz... cholera, przestań mi zadawać takie pytania. Co ja jestem, filozof czy co?! - zirytował się Glurk.
    - Wightowie pamiętają do przodu i do tyłu - wtrącił Bane.
    - Ale nie wolno im o tym mówić! - zawołał Pismire. - W przeciwnym razie mogą się zacząć dziać straszne rzeczy!
    - Ja tam nic nie wiem - w głosie Glurka dźwięczała czysta niewiara. - Uwolnienie was to żadna tam straszna rzecz. Chyba że myślicie inaczej, to przepraszam. Jak bym wiedział, to bym nie uwalniał!
    - Nie myślisz chyba, że w to uwierzę! - odparł Pismire. - Dobrze, że nas uwolniłeś. Tyle że teraz powinniśmy wrócić do swoich.
    - Moi poddani też nas potrzebują! - dodał Brocando,
    - Zaraz! - sprzeciwił się Glurk. - Dwie setki Munrungów, trzy tysiące Zwinnów, bab i dzieci nie licząc, i to w jednej kupie i uzbrojonych. To oni wszyscy nas potrzebują?! Raczej my ich, jeśli już ktoś kogoś potrzebuje. Mamy paru niegłupich w szczepie i Snibril jest z nimi... bo jest, nie?
    - Hmm... cóż... mamy taką nadzieję - wydukał Brocando.
    - No to najpierw Culaina, a potem można ich poszukać.
    - Przecież ci powiedziała, wszystko się udało, możemy jej więc podziękować przy innej okazji... - zaczął Brocando.
    - Nie! - przerwał mu zdecydowanie Pismire. - Jeśli to wszystko prawda, a Glurk z zasady nie łże, to gdybyśmy nie poszli i nie opowiedzieli jej, co nam się przytrafiło, może się stać wszystko. Nie wiem: Dywan sparcieje, nici się pozwijają w kłębki... coś gorszego niż cokolwiek, co się kiedykolwiek, gdziekolwiek przytrafiło.
    - A konkretniej? - Brocando łatwo nie rezygnował.
    - Gorsze niż to, co najgorszego możesz sobie wyobrazić - przełożył Bane.
    Brocando umilkł. Pozostali też.
    
    
    Przez większość dnia byli w drodze, toteż zdrzemnęli się w siodle. Gdy się obudzili, było popołudnie, a włosy miały zielony kolor. Porośnięte też były jakimś zielonkawym powojem, kwitnącym ponad ich głowami dużymi kwiatami o barwach we wszystkich odcieniach zieleni - od oliwkowego do prawie żółtego.
    - Bardzo interesujące - odezwał się Pismire i umilkł nagle, gdy spojrzał na drugą stronę przecinki. - A takie coś nieczęsto się widuje! - dodał po chwili.
    Wszyscy spojrzeli we wskazanym kierunku, wierzchowce też. 
    Stał tam sobie spokojnie dzik, przyglądając im się podejrzliwie. Widząc, że stał się nagle przedmiotem powszechnego zainteresowania, wycofał się wstydliwie i zniknął między włosami.
    - Dzik - stwierdził Bane. - I co z tego?
    - Brązowy dzik - poprawił Pismire. - A powinien być zielony. Wszystkie zwierzęta przyjmują barwę włosów, w których żyją. Nazywa się to kamuflaż ochronny.
    - Może jest daltonistą - mruknął Bane. - A może się tu po prostu zaszwendał.
    - Nie. - Glurk się uśmiechnął. - Coś go tu sprowadziło, a co, to za chwilę zobaczycie. Jesteśmy prawie na miejscu.
    Pone'y ruszyły w drogę, roztrącając włosy. Przed olbrzymimi zwierzętami pryskało na boki wszystko, co żyło. Stworzenia w rozmaitych barwach - we wszystkich, jakie można było spotkać na Dywanie.
    A potem włosy się skończyły...
    I znaleźli się na dużej polanie, pośrodku której stała mieniąca się wszystkimi barwami tęczy, przejrzysta jak woda struktura.
    Był to cały, nie pokruszony kryształ cukru, górujący nad okolicą niczym królewski pałac nad Karkołomem. Otaczały go najrozmaitsze stworzenia zamieszkujące Dywan (we wszystkich kolorach, naturalnie). Króliki, stada dzików, długoszyje sorathy, cierpliwe i tłuste trompy, skoczne kozły ze spiralnie kręconymi rogami, a także stworzenia, których nawet Pismire nie był w stanie poznać: pancerne coś z masą kolców wzdłuż kręgosłupa czy inne coś - długie i czarne, wyglądające, jakby składało się z samych nóg. Wszystkie zajmowały się jednym: lizaniem kryształu
    - Piękne - westchnął Brocando.
    Bane i pozostali gapili się na tą scenę jak osłupiali. Dopiero po dłuższym czasie zsiedli i powoli podeszli do lśniącej powierzchni. Liżący nie zwrócili na nich większej uwagi. Prawdę mówiąc, żadnej uwagi.
    Glurk odłupał kawałek nożem i skosztował.
    - Spróbuj - podał kawałek Bane'owi.
    - Cukier - przyznał poczęstowany. - Do tej pory próbowałem tego tylko raz. W pobliżu Ziemi Ognistej też jest kryształ: cesarz od czasu do czasu z niego korzysta.
    - Smakuje trochę jak miód... - ocenił Brocando. - Jak się tu znalazł?
    - Tak samo jak piasek, kamienie, sól czy popiół. Spadł z nieba - odparł Pismire. - Dokładniej nie wiadomo.
    Odruchowo wszyscy spojrzeli w górę.
    - Obiad nam nie spadnie - stwierdził realistycznie Brocando - a tu do wyboru, do koloru. Panowie życzą sobie pieczonego trompa czy smażonego gromera? Ten cukier musiał ściągnąć tu zwierzynę z ćwierci Dywanu. I ogłupić ją: zupełnie się nawzajem ignorują. Szkoda... jakoś głupio zabijać obiad, który cię ignoruje.
    - Więc schowaj miecz i przestań się wygłupiać - polecił nowy głos.
    Pismire omal się nie udławił cukrem.
    Nieopodal, w cieniu kryształu, stała wysoka postać o szczupłej twarzy Wighta, ale otoczonej masą białych włosów opadających na ramiona. Ponieważ ubrana była w białą, powłóczystą szatę, całość wyglądała z lekka niesamowicie. Podkreślały to jeszcze zmiany zachodzące na jej twarzy. Przesuwały się przez nią cienie, a każdy powodował zmianę. Raz wydawała się młoda, w następnej sekundzie stara, a w kolejnej w średnim wieku. Nie ulegało jednak wątpliwości, że jest to ona, nie on. Jedną ręką trzymała obrożę białego snarga, który przyglądał się czterem gościom z rzeczowym zainteresowaniem kogoś, kto ma ochotę na obiad, na wszelki jednak wypadek macha ogonem.
    - Tego... - odezwał się Glurk. - To jest Culaina.
    Kobieta bez słowa podeszła do Wielgozora, który spojrzał na nią i powoli opadł na kolana, kładąc łeb na ziemi. Culaina uśmiechnęła się i jakoś tak cała polana nagle pojaśniała.
    - A więc jesteście! Musicie mi opowiedzieć, co wam się przydarzyło, bo to pamiętam. Ale najpierw czas na posiłek: chodźcie za mną.
    Po przeciwnej stronie polany znajdował się jej dom, o ile można tak nazwać dach na czterech palach. Nad nim wisiało spore gniazdo hymetorów, a wokół pasły się spokojnie różnorakie zwierzęta. Schronienie nie miało ani podłogi, ani paleniska. Na widok obcych z gniazda wysypał się rój hymetorów, brzęcząc wojowniczo. Culaina gwizdnęła ostro i buczenie ustało, a wataha przemknęła nad ich głowami, zawróciła i spokojnie wróciła do gniazda, chowając w locie żądła.
    - Odesłała je... - Brocando był pod wrażeniem. - Tak po prostu!
    Pod dachem czekała sterta owoców i naczynie wypełnione zielonkawym płynem.
    - To znam - ucieszył się Glurk. - To sok z zielonych włosów, dobre.
    Usiedli, przy czym Pismire kręcił się nieco nerwowo.
    - Powiedz, co musisz. - Culaina uśmiechnęła się do niego. - Pamiętam, że powiedziałeś.
    - Wightowie nigdy nie mówią ludziom o przyszłości! - wybuchnął Pismire. - Wszyscy to wiedzą! Znajomość przyszłości jest zbyt niebezpieczna! To...
    - Jak pamiętam, tu ci przerwałam. Tak, znam te zasady, ale to tylko zasady. Widzisz, ja nie jestem normalnym Wightem. Słyszałeś, jak wiem, o thunorgach?
    - Pewnie, że słyszałem: tak nazywa się Wighta, który pamięta... o, cholera! Myślałem, że to tylko bajki, a thunorgowie to potwory.
    - To nie tylko bajka, poza tym bajki też bywają prawdziwe. Teraz rozumiesz, dlaczego mnie nie dotyczą zasady. Widzisz, miasta nie bardzo mnie wzruszają, ale żeby je tak od razu niszczyć... żeby zniszczyć Dywan, szukając za wszelką cenę broni z metalu...? - Potrząsnęła głową. - Tak nie powinno być. Jutro wyruszycie do Ware. Moule wyruszą później, więc powinniście mieć dość czasu. Będzie bitwa, którą musicie wygrać. Nie powiem wam jak, ale musicie. Noc spędzicie tutaj. Bez obawy: tu przychodzą tylko ci, których oczekuję.
    - Zaraz! - wtrącił się Bane. - Muszę wiedzieć, dlaczego nam pomagasz. Wy pamiętacie wszystko, co było i co będzie, i nigdy innym o tym nie mówicie. Ty mówisz; dlaczego? Słuchasz mnie w ogóle?
    - Owszem, staram się przypomnieć sobie, co ci odpowiedziałam... a, tak! Widzisz, dość trudno to wytłumaczyć w kilku słowach... Pismire może to wam lepiej wytłumaczyć, gdybyście chcieli... Niezmiernie rzadko rodzi się Wight inny od pozostałych tak bardzo, jak oni różnią się od was. Taki Wight nazywa się thunorg i pamięta wszystko. Ja takim jestem.
    - Wszyscy Wightowie pamiętają wszystko - sapnął wygłupiony Bane.
    - Zwykli Wightowie pamiętają tylko to, co się wydarzyło. Ja pamiętam także to, co się mogło wydarzyć, na przykład co się stanie, jeśli przegracie, bo na każdą możliwość, która zaszła, są miliony, które się nie spełniły, a ja znam je wszystkie. Pamiętam, jak wygraliście, i pamiętam, jak wygrały moule: dla mnie obie te ewentualności są równie prawdopodobne i równie realne. Wightowie pamiętają i znają jedynie pojedynczą nić historii, a ja pamiętam wszystkie, także te, które nigdy nie weszły w skład Splotu. Żyję w nich wszystkich i każda jest rzeczywista z mojego punktu widzenia.
    - Dlaczego? - zdziwił się Bane.
    - Bo inaczej żadna z nich nie mogłaby się wydarzyć - odparła cicho, odchodząc w cień. - Nic nie musi się wydarzyć. Historia nie jest niczym stałym, historia zależy od tych, którzy ją tworzą, od żyjących. Czasami jedna osoba czy jedna decyzja ją zmienia. Nie ma nieistotnych zmian ani zdarzeń, których nie da się zmienić.
    Głos ucichł.
    Po chwili Bane wstał, rozejrzał się po okolicy i stwierdził:
    - Odeszła.
    - Wątpię, by tak naprawdę kiedykolwiek w pełni przebywała w jednym miejscu - mruknął Pismire. - Co robimy?
    - Jemy i śpimy - oznajmił Glurk. - Przynajmniej ja jem i śpię. Nie wiem jak dla was, ale dla mnie to był pracowity dzionek.
    
    
    Bane budził się kilka razy. Zdawało mu się, że wiatr niesie jakieś łomoty i krzyki, lecz gdy się wsłuchiwał, cichły.
    
    
    Pismire śnił o włosach gnących się, jakby wiała wichura, i o lśniących wśród nich tysiącach oczu. I o Culainie idącej przez noc z rozwianym włosem, będącej równocześnie wszędzie i nigdzie.
    
    
    Glurk śnił o smukłych postaciach wędrujących przez Dywan. Gdy szły, Dywan wyglądał, jakby przechodziła przezeń fala, a w Podospodziu budziły się potwory. Dotarł aż do Thimbrule leżącego za Stołonogą, gdzie Wightowie topili lakier. Poruszał się niby duch, przemykając wśród włosów, aż dotarł na Nieskończoną Płaskość u krańca Dywanu. Nie było na niej ani jednego włosa, a jedynym, co się po podłodze poruszało, były gnane wiatrem kłęby kurzu. Przy ostatnim włosie Dywanu stała Culaina w powiewającej na wietrze szacie.
    Glurk ocknął się nagle i siadł.
    Był ranek. Włosy wokół polany lśniły niby brąz w jasnym świetle. Brocando spał, pochrapując, Pismire i Bane zaś gawędzili półgłosem.
    - To niezupełnie były sny, choć ty twierdzisz, że w sumie nic nie widziałeś, tylko zdawało ci się, że słyszysz bitwę - tłumaczył Pismire. - Odebraliśmy echo tego, co ona przeżywa w różnych rzeczywistościach...
    - Widziałem ją, jak wędruje przez Dywan - oznajmił Glurk. - I chyba widziałem Snibrila...
    - A ja widziałem Ziemię Ognistą i ogień na niebie - dodał Pismire.
    - A ja nic nie widziałem - warknął Bane.
    Jego warknięcie najwyraźniej rozbudziło Brocanda, który siadł, przeciągnął się i ziewnął, aż mu prawie szczęka wyskoczyła z zawiasów.
    - A ja byłem w Wysoczyźnie - oświadczył, gdy skończył. - W takiej sklepionej jaskini, w której stał tron z brązu. Siedział na nim Vortgorn z żółtą brodą i w koronie. Były tam też dwa moule: Gormaleesh i jakiś inny. Śmiali się, potem zaś ten drugi zabrał żółtobrodemu koronę, a ten nic: nadal siedział, podpierając ręką brodę, i nawet nie pisnął.
    - To był pewnie Stagbat, ich król - odezwał się Glurk. - Słyszałem rozmowę strażników. Moule pojawiły się dzień po Tąpnięciu; gadały, że to nowa, tajna broń Dumii, i zaproponowały sojusz. Teraz rzecz jasna rządzą całą Wysoczyzną.
    - Nad tąpnięciem nie da się zapanować! - parsknął Pismire. - To zjawisko naturalne! Żywioł!
    Po gospodyni nie było śladu, a stwierdzenie Pismire'a zakończyło dyskusję. Za to Wielgozór wraz z resztą pone'ów pasł się w pobliżu. 
    - Myślą, że będzie interesująco - odezwał się Glurk. - Jak żyli z Vortgornami, to ludzie czytali im opowiadania i inne takie. Musi być ciężko, jak ma się rozum, a nie ma się rąk.
    - Ruszamy do Ware. - Bane był zdecydowany. - Nie mamy wyboru.
    - Mamy - sprzeciwił się Pismire - tyle że dobrowolnie wybieramy jazdę do Ware.
    - A niech to, zapowiada się ciekawie! - mruknął ponuro Glurk.
    - Ona gdzieś tu jest... - Bane rozejrzał się po polanie.
    - Wszędzie - poprawił go Pismire. - Wszędzie, gdzie historia zależy od czyjegoś wyboru.
    - Jak to jest wiedzieć wszystko, co może się wydarzyć? - spytał z rozmarzeniem Bane.
    - Strasznie! - sprowadził go na ziemię Pismire. - A teraz zbieramy się do drogi!
    
    
Rozdział 14
    
    
    Gdy ustał huragan, Snibril zarządził poszukiwania. Ruiny pałacu przetrząśnięto dokładnie, a nawet zapuszczono się do Podspodzia. Mimo że ekipa ratunkowa ochrypła od ciągłego nawoływania, nie znaleziono nikogo ani niczego. Jak zauważyłby Pismire, był to lepszy wynik niż znalezienie szczątków, ale i tak wszystkich przygnębił.
    Potem odkryto ślady na oddalonej polance. Dużo śladów, głównie snargów, ale nie tylko. Był tam też ktoś, kto śledził całą resztę, bo długo leżał w krzakach, ale wszystko pokrywał kurz strząśnięty przez huragan i nie sposób było poznać, kto był kto. Ślady w każdym razie prowadziły prosto na południe.
    Munrungowie pomogli Zwinnom w odbudowie murów i miasta, które stosunkowo niewiele ucierpiało, mimo że skała, na której stało, nieco się przekrzywiła. Przejście do Podspodzia zostało otwarte na wypadek kolejnego Tąpnięcia czy innej klęski żywiołowej. Pomysł, sam w sobie niegłupi, zdecydowanie nie podobał się Snibrilowi: zejście do Podspodzia było zbyt wygodne. I na dłuższą metę mogło doprowadzić do tego, że któregoś razu już nie wrócą i zapomną, iż są ludźmi.
    Zwinnowie uważali, że nie ma dla nich zbyt dużego przeciwnika. Ale nie  w i d z i e l i  Tąpnięcia. Dumii zaś uważali, że jeśli przeciwnik jest za duży, to należy poszukać mniejszego. Jak jednak twierdził Pismire, Tąpnięcia nie da się powstrzymać. Jedyne, co pozostało, to przestać się go bać. Dojście do tych wniosków spowodowało, że Snibril wieczorem poinformował współplemieńców:
    - Jadę do Ware!
    Współplemieńcy byli wstrząśnięci. Co prawda nominalnie wodzem nadal był Glurk, ale jego obowiązki pełnił, i to całkiem dobrze, Snibril. Gdyby się okazało, że Glurk jest martwy (a tak większość podejrzewała), to Snibril zostałby po nim wodzem, jako że dzieciaki Glurka były za smarkate, żeby móc nawet marzyć o tej robocie. Perspektywa utraty kolejnego wodza nie napawała Munrungów otuchą, toteż ich reakcja była jak najbardziej zrozumiała.
    - Nie możesz nas zostawić! - zaczął mediacje Dodor Plint, wioskowy szewc. - Jesteś wodzem. P.o., ale zawsze.
    - Ware jest ważne - odparł Snibril. - Gdyby nie Imperium, nadal bylibyśmy prostymi myśliwymi.
    - Przecież jesteśmy prostymi myśliwymi, nie? - zdziwił się Plint.
    - Ale tego świadomymi! Gdyby nie to, latałbyś po włosach i nie wiedział, kim jesteś. Poza tym staliśmy się nieco bardziej skomplikowani, czyli wyrafinowani.
    - Dobrze gada! - poparł Snibrila Crooly Wulf, prawie tak stary jak Pismire. - Tera, panie, rzadko kto wali drugiego w łeb, jak go przekonać ni może. Tera, panie, to wincy wrzasku, znaczy się dyszkursji, niż jak żem był młody. Wtedy to, panie, w łeb i łod razu widać było, któren ma racje.
    - To wcale nie znaczy, że jest lepiej - sprzeciwił się Plint.
    - Pewno jest. - Crooly Wulf poskrobał się po ciemieniu. - Ludzie tera, panie, większe rosną i mniej się iskają... nie wyją, ino mówią... no i łeb, panie, rzadzi boli. Ja tam se myśle, że tera lepi!
    - Taaak... - Stary Wulf, mimo że bez zajęcia, miał większy autorytet niż wioskowy szewc, więc Plint nie bardzo mógł z nim dyskutować. - A Zwinnowie nie mają nic wspólnego z imperium i też sobie nieźle radzą!
    - Mają, mają - osadził Plinta Snibril. - Od dawna. - Od dawna walczą z Dumii, a to znaczy, że mają z nimi dużo do czynienia. Nowe pomysły, nowe techniki. Ot, choćby to, że nie każdego obcego należy od ręki zabijać. To też jest coraz większe skomplikowanie.
    - Racja - przyznał jeden ze Zwinnów. - Królowie dawniej zrzucali ludzi ze skały.
    - Jego królewska mość dalej zrzuca - sprzeciwił się inny.
    - Ale teraz się z tego nie śmieje i mówi, że to dla ich własnego dobra!
    - Właśnie - podchwycił Snibril. - Wpływ Dumii jak nic. Jadę na południe, może odnajdę pozostałych. Może Imperium udzieli nam pomocy.
    - Pięknie, ale jesteś naszym przywódcą... - Plint znowu zaczął swoje.
    - No to, do cholery, będę przewodził! - przerwał mu Snibril. - Kto idzie ze mną?
    Wszyscy młodsi Munrungowie unieśli ręce.
    - A przeciwników będzie dużo więcej? - zainteresował się jeden z poddanych Brocanda.
    - Bardzo możliwe - przyznał Snibril.
    - A będziemy się bili do śmierci? - zainteresował się inny.
    - Naszej czy ich? - spytał dla odmiany Snibril.
    - A to ważne?
    - Do ich śmierci jest przyjemniej - zapewnił go Snibril.
    - Skoro tak twierdzisz... - Zwinn porozumiał się wzrokiem z pozostałymi i oświadczył: - W takim razie idziemy z tobą!
    W końcu wyszło na to, że setka Munrungów i cztery i pół setki Zwinnów zgłosiło się na ochotnika. W Karkołomie ich rodziny były tak bezpieczne jak tylko to było możliwe, mimo to część musiała zostać ze starszymi wojownikami. Na wszelki wypadek.
    Ponad pięć setek zbrojnych przeciwko nieznanej liczbie przeciwników to nie było wiele, ale z drugiej strony, skoro nie było wiadomo, ilu będzie wrogów, liczba ta mogła się okazać wystarczająca. Poza tym Snibril przekonał się do jednej z zasad Zwinnów: "Zawsze wybieraj większego przeciwnika - łatwiej go trafić".
    Ware było naturalnym celem, bo właśnie tam ludzie pierwszy raz zrozumieli, że lepiej się z innymi pokłócić, zamiast dać mu w łeb, bo potem łeb człowieka nie boli i tak jest lepiej. To się nazywa postęp.
    
    

Rozdział 15
    
    
    Dwa dni później przy czerwonej kępie włosów rosnącej na pograniczu terenu porośniętego przez niebieskie włosy siedmioro Wightów walczyło z moulami. Odkąd sięgała ludzka pamięć, nikt nigdy nie zaatakował Wighta, toteż Wightowie nie nosili broni.
    Co nie znaczy, że byli bezbronni.
    Oddział mouli był liczny i miał sprytnego przywódcę, który chciał zdobyć więcej broni. Wightowie wyrabiali i sprzedawali broń. I wydawali się łatwą zdobyczą.
    Dowódca mouli zaczynał dochodzić do wniosku, że nie była to najmądrzejsza decyzja jego życia. Co prawda akurat na wozie nie było broni, ale były narzędzia. A solidny młotek na długim trzonku w rękach wprawnego fachowca stanowi doskonałą broń. Wightowie bez dwóch zdań byli wprawnymi fachowcami. Stali na wozie wokół kotła, mając osłonięte plecy, i używali młotów oraz płonących kawałków włosów w charakterze włóczni, tak jakby nic innego w życiu nie robili.
    Ale było ich za mało.
    I wiedzieli, że zginą.
    Ktoś jeszcze to wiedział i obserwował bitwę.
    Culaina i biały snarg oglądali starcie z głębi włosów. Praktycznie niemożliwe jest opisanie, jak faktycznie widzą thunorgowie. To tak, jakby gadać z głupim o koronkach, kiedy on uważa, że to same dziury. Albo tłumaczyć rybie co to gwiazdy. Wielokrotnie widziała tę walkę - prawdę mówiąc, tyle razy, że straciła rachubę. I za każdym razem moule wygrywały. No i oglądała to niejako symultanicznie. Jest to ogromnie uproszczony opis, ale z braku lepszego musi wystarczyć.
    Była tylko jedna bitwa, która miała inne zakończenie, i na niej właśnie się skoncentrowała...
    Naraz włosy otaczające pole bitwy eksplodowały i moule nagle stwierdziły, że zostały wzięte w dwa ognie. Przez dwa dni drogi Munrungowie i Zwinnowie wynaleźli nowy, niekonwencjonalny sposób walki: wyższy Munrung stawał za niższym Zwinnem, dzięki czemu obaj mieli ten sam zasięg, a przeciwnik zmuszony do walki na dwóch poziomach nie miał żadnej szansy.
    Nie wspominając już o tym, że tym razem dla odmiany moule nie miały liczebnej przewagi. Nic więc dziwnego, że bitwa była tyleż krótka co krwawa.
    Po mniej niż minucie mniej niż pół tuzina mouli zdołało prysnąć w zarośla. Pognało za nimi z pół setki mieszanej pogoni, a na pobojowisku zapanowała cisza i bezruch.
    Mistrz Athan - awansował tymczasem - rozejrzał się zaskoczony i z przerażeniem spojrzał na białego konia delikatnie stąpającego między trupami. A raczej na siedzącą na nim postać.
    - Jak to możliwe?! - jęknął. - Powinniśmy wszyscy umrzeć!
    - A chcecie? - spytał rzeczowo Snibril.
    - Chcecie? Co to ma do rzeczy?! - Athan opuścił młot.
    Gdzieś z włosów coś zawyło i nagle umilkło - najwyraźniej dorwano kolejnego moula.
    - Zmieniliście rzeczywistość i teraz zaczną się dziać straszne rzeczy... - zaczął płaczliwie Athan.
    - Nie muszą - przerwał mu spokojnie Snibril. - Nic nie musi się wydarzyć. Można pozwolić, by się wydarzyło, ale to nie to samo. Udajemy się do Ware, jak widzisz, są wśród nas Munrungowie, Zwinnowie i inni uchodźcy spotkani po drodze. Przyłączcie się do nas.
    - My?! - szok walczył o lepsze ze złością. - Mamy walczyć?!
    - Właśnie skończyliście i całkiem nieźle wam szło.
    - Ale wiedzieliśmy, że przegramy!
    - A jakbyście tak walczyli z nadzieją, że wygracie, to by wam gorzej szło? - zdziwił się Snibril.
    Zbliżyło się kilku Munrungów, niosąc Wighta.
    - Geridan i jeden ze Zwinnów nie żyją - zameldowali. - Jeden Wight też, a ten tu ledwie, ale jeszcze dycha.
    - To Devna, moja... córka - wykrztusił Athan. - Powinna być martwa... musi być martwa.
    - Możemy ją opatrzyć - zaproponował Snibril - albo pochować od ręki, jeśli tego pragniesz...
    Słyszący to spojrzeli wyczekująco na Athana, który niezdrowo pobladł.
    - Nie - szepnął.
    - Sądzę, że "nie" dotyczyło pochówku - stwierdził Snibril - Doskonale. Jak opatrzymy rannych, ruszacie z nami.
    - Ależ... nie pamiętam... nie wiem, co się teraz wydarzy... Nie pamiętam!
    - Przyłączycie się do nas i udacie się z nami do Ware!
    - Nie rozumiesz: nie pamiętam, co się będzie działo! - zdenerwował się Wight.
    - Dołączycie do nas - powtórzył spokojnie Snibril.
    Athan nagle się uspokoił - ba, zaczął wyglądać na uszczęśliwionego niczym brzdąc po otrzymaniu nowej zabawki.
    - Naprawdę? - spytał na wszelki wypadek.
    - A dlaczego nie? To lepsze niż być martwym.
    - Ale... tak myślą thunorgowie! Przyszłość to Przyszłość, nie... a może... Przyszłość może być różna?
    - Do wyboru do koloru - zapewnił Snibril. - Wybierz sobie...
    - A przeznaczenie...
    - To coś, co zależy od twego postępowania. Właśnie coraz bardziej się w tym upewniam. - Snibril odwrócił się, słysząc cichutki szmer, i przez moment widział bladą postać wśród włosów.
    Ale musiało to być złudzenie, gdyż postać, po pierwsze, uśmiechała się, a po drugie zniknęła, gdy wydało mu się, że ją dostrzega. Postacie mogą zachowywać się różnie, ale tej towarzyszył biały snarg, który też zniknął. Po pierwsze: nie ma białych snargów, a po drugie: jeśli nawet są, to z pewnością nie znikają.
    
    
    Geridana, Wighta, i Zwinna Parleona, syna Leonda, pochowano wśród włosów. Potem Wightowie odbyli zażartą, acz cichą dyskusję we własnym gronie, a na koniec odlali z lakieru broń, którą obdzielili co gorzej uzbrojonych. Wóz z kotłem został na pobojowisku, a Wightowie ruszyli ze Snibrilem. Nie pamiętając o przyszłości i nie wiedząc, jak dotychczas, co zrobili, poszli za kimś, kto zdecydowanie podjął za nich decyzję. Dla nie przyzwyczajonych zawsze najtrudniejsze jest podjęcie decyzji, a już najgorzej jest zrobić to po raz pierwszy. No cóż, byli żywi, a Historię tworzą z zasady tylko żywi.
    
    
Rozdział 16
    
    
    Szlak wił się wokół kęp włosów. Od czasu do czasu przegradzał go zwalony, potężny pień, toteż trzeba go było obchodzić przez grube pokłady kurzu i gęste zarośla, dobitnie świadczące, iż od dawna był to rzadko uczęszczany rejon Dywanu. Gdy dotarli do pomarańczowych włosów, Snibrilowi zaświstało coś koło głowy i w pobliski włos wbiła się włócznia. W górze przemknęło coś z szelestem i mignął mu ktoś człekopodobny, ale nie zdążył się przyjrzeć dokładniej, bo Zwinnowie puścili za nim ulewę strzał, która przesłoniła widok. Być może miało to coś wspólnego z tym, że parę godzin później natknęli się na miasto.
    Nie było go na żadnych mapach Dywanu, a to, że są w mieście, uświadomili sobie, dopiero gdy doszli do pomnika, który - jak się potem okazało - stał w jego centrum. Przemiana metropolii w bujnie zarośnięte nieużytki była prawie kompletna. Cztery wyrzeźbione w drzewie postacie zwrócone do siebie plecami, sądząc po koronach, przedstawiały czterech różnych królów. Każdy wyciągniętą ręką wskazywał jedną ze stron świata. Całość zaś obrośnięta była niebieskimi kwiatkami i stała w solidnej kępie zielska, w której żyły jakieś kudłate żyjątka. Inne, latające, ignorując poczwórny majestat, uwiły sobie w koronach i załomach ramion gniazda.
    Gdy wiedziało się, czego szukać, można było dostrzec jeszcze, gdzie biegły ulice, a gdzie stały budowle zamienione przez czas i roślinność w porośnięte, niewysokie kupki gruzu.
    - Znacie to miejsce? - spytał Snibril.
    Nikt, nawet Athan, nigdy o nim nie słyszał.
    - Nazwy się zapomina, ludzie odchodzą, drogi zarastają. Co zostaje, widać... - powiedział cicho Wight.
    - Sądząc z wyglądu tych rzeźb, budowniczowie sądzili, że miasto będzie trwało wiecznie - skomentował Snibril.
    - Pomylili się - podsumował Athan.
    A teraz ich nie ma albo niedobitki żyją wśród włosów, dziczejąc powoli a systematycznie. Nie dość, że nikt nie wie, jak się nazywają, to nikt nawet nie pamięta, kim byli i czego dokonali. Wightowie zachowywali milczenie i nie było w tym nic dziwnego - nie znając przyszłości, musieli się czuć jak ślepcy...
    
    
    Dwie godziny później dotarli do drogi cesarskiej. Biały szlak ułożony z rozszczepionych włosów ciągnął się prosto jak strzelił, a co kilkaset jardów na włosie wyryto dłoń z wyciągniętym paluchem. Wszystkie paluchy skierowane były w stronę Ware. Drogą szło się znacznie szybciej, ale była poprzerywana tam, gdzie huragany związane z Tąpnięciem zerwały jej nawierzchnię. W takich wypadkach obchodzili rozpadliny.
    Przy jednym z takich obchodów niemal wpadli na legion, a raczej na to, co z niego zostało. Żołnierze siedzieli lub leżeli wśród włosów. Część spała, część opatrywała rany. Snibril widywał żołnierzy w Tregon Marus, ale zwykle pełnili jedynie służbę wartowniczą w galowych uniformach. Ci byli w mundurach polowych - podartych, przepoconych i pokrwawionych.
    Widok Snibrila na Rolandzie nie zrobił na nich najmniejszego wrażenia, za to widok maszerujących za nim Zwinnów wywarł na tych, którzy nie spali, wrażenie zgoła piorunujące - zaczęli budzić kolegów i rozglądać się za bronią.
    Zwinnowie przyglądali się im niczym głodne snargi kolacji, a ich ręce odruchowo spoczęły na mieczach.
    - Tylko bez wygłupów! - warknął Snibril, obracając się w siodle. - Żadnych bijatyk!
    - A czemu? - padło ponuro z szeregów. - To Dumii!
    - Właśnie! Mamy przecież tłuc moule! - Podjechał do największej grupy żołnierzy i spytał: - Gdzie dowódca?
    - Zabity.
    Snibril zastanawiał się przez chwilę.
    - Pewnie się zastanawiacie, cośmy za jedni... - zaczął.
    - Niezbyt mnie to obchodzi - przerwał mu obojętnie żołnierz. - Za bardzo chce mi się spać.
    - Baczność! - ryknął niespodziewanie, zwłaszcza dla samego siebie, Snibril.
    Poskutkowało: wojak wyprężył się w pozycji zasadniczej, podobnie jak pozostali.
    - Teraz lepiej! - przyznał Snibril. - Gdzie najwyższy rangą oficer? Zaprowadzić!
    W ostatniej chwili powstrzymał się przed dodaniem "proszę". Tak jak mówił Pismire, wojsko przyzwyczajone było do słuchania rozkazów, nie do myślenia. jak ktoś na żołnierza wrzeszczał, to pewnie miał do tego prawo, czyli należało go słuchać.
    - Tego... oficerowie też zabici. Najstarszy rangą to sierżant Careus. Jak jeszcze żyje, znaczy się, bo został ranny.
    - Prowadź do niego! Natychmiast!
    Wojak spojrzał na Snibrila i widać było, że usilnie próbuje zaprząc mózg do pracy, ale nie ruszył się z miejsca.
    - Powiedziałem: zaprowadzić do sierżanta! - ryknął Snibril.
    - Tak jest! - Mózg widać zaskoczył, bo żołnierz zasalutował, zrobił w tył zwrot i pomaszerował jak na paradzie.
    Dotarli do siedzącego na zwalonym włosie wojaka w średnim wieku, masywnej postury, bladego i z ręką na temblaku. Ani postawa żołnierza, ani widok Snibrila niespecjalnie wzruszyły siedzącego.
    - Sierżant Careus z XV Legionu - przedstawił się - a raczej z tego, co zostało z Legionu. Staliśmy w Ultima Marus, gdy przyszedł rozkaz natychmiastowego powrotu do Ware. Wyruszyliśmy natychmiast, ale najpierw...
    - ...trafiliście na huragan - dodał Snibril, zsiadając z konia.
    - ...a potem cały czas...
    - ...atakowały was moule na snargach.
    - Skąd wiesz? - To wreszcie zainteresowało podoficera.
    - Nieźle zgaduję. Ilu was zostało?
    - Ze trzy setki całych i ze cztery rannych.
    - Znam bezpieczne miasto, gdzie ranni mieliby dobrą opiekę. Leży o dwa dni nieforsownego marszu i z niewielką eskortą powinni tam dotrzeć bez problemów.
    - Zbyt wielu trzeba by przydzielić do osłony - sierżant się skrzywił - wszędzie się roi od tego czarnego cholerstwa.
    - Tam, którędy przeszliśmy, już ich nie ma - powiedział cicho Snibril. - A reszta mogłaby iść z nami do Ware.
    - Przyda się każdy, kto umie walczyć - przyznał Careus. - Co to za raj?
    - Karkołom.
    - Na mózg ci padło?!
    W tym momencie na drodze wybuchła wrzawa, a Dumii i Zwinnowie zbili się w ciasny krąg, dopingując każdy swego i od czasu do czasu obrzucając resztę mniej lub bardziej kwiecistą wiązanką. Munrungowie próbowali ich rozdzielić, ale nie natarczywie, żeby przypadkiem nie oberwać z obu stron. Snibril przepchnął się przez kibiców i zgodnie z oczekiwaniem znalazł w centrum uwagi jednego Zwinna i jednego legionistę, tarzających się i okładających pięściami z zapałem godnym lepszej sprawy. Snibril zaklął pod nosem i z rozmachem wbił w ziemię włócznię.
    - Przerwać to! - wrzasnął. - Dlaczego się bijecie?
    Pytanie zaskoczyło wszystkich, łącznie z walczącymi, i to tak dalece, że przestali się tłuc.
    - Zwariowaliście?! - darł się Snibril. - Wokół aż się roi od prawdziwych wrogów, a wy się bijecie między sobą! Po jaką cholerę chcecie walczyć z Dumii?
    - Bo są bliżej! - padło spośród kibiców.
    - Nazwał mnie brudasem! - oburzył się leżący na ziemi zawodnik.
    - A co, czysty jesteś? - zdziwił się Snibril. - On też jest brudny. Wszyscy jesteśmy. I co z tego?!
    Urwał przemowę, bo wszyscy Dumii jak jeden wgapili się gdzieś za jego plecy.
    - Mają ze sobą Wighta... i to nie jednego! - rozległy się pełne zdziwienia szepty.
    - Walczący Wightowie?!
    Athan wyglądał dość żałośnie, ale z kamienną twarzą wysłuchał cichego polecenia Snibrila:
    - Ani słowa, że nie pamiętacie przyszłości. Przekaż to swoim.
    - Oni znają przyszłość! - padło spośród wojaków.
    - I są z nimi!
    - Niby dlaczego mamy za nich walczyć, skoro nas tak traktują? - zainteresował się zupełnie innym tematem jeden ze Zwinnów.
    Snibril dopadł go w dwóch susach i uniósł za kołnierz.
    - Nie walczycie za nich, tylko za siebie! - warknął. - albo dla siebie, jak kto woli!
    - Zawsze walczylim dla siebie! - oświadczył nieco wstrząśnięty, acz zupełnie nie przestraszony Zwinn. - I nigdy nie byliśmy l i c z e n i!
    - Tak, tylko że Imperium, będąc wokół was, chroniło was, broniąc siebie. Dumii utrzymywali pokój na połowie Dywanu, przez co mieliście spokój. Oni walczyli na serio, a wy mogliście się bić tylko dla frajdy!
    Snibrila cholera trzęsła, toteż siłą rzeczy zatrzęsło i Zwinnem, którego trzymał.
    Wokół zapadła cisza.
    Dzięki temu Snibril opanował się nieco i odstawił wojownika na ziemię.
    - Jadę do Ware - oświadczył nieco spokojniej. - Reszta niech się zdecyduje, co chce zrobić i z kim się bić...
    
    
    Wszyscy zdecydowali, że też jadą - lub idą - do Ware. Dlatego ochronę rannych musiano wyłonić w drodze losowania. Wraz z nimi podążyła para Wightów, głównie dla podtrzymania morale. Dumii bowiem byli przekonani, że Wight nie pójdzie tam, gdzie może mu się coś stać, no bo nikt normalny by nie poszedł. Po prostu nie znali Wightów.
    Ponad setka rannych mogących chodzić zdecydowała się na marsz do Ware, dzięki czemu XV Legion liczył prawie pięć setek chłopa, a Snibril ku swemu szczeremu zaskoczeniu stwierdził, że został nie tylko szefem wycieczki, ale i dowódcą Legionu. Nieoficjalnie, ma się rozumieć, za to realnie. Munrungowie uważali go za pełniącego obowiązki wodza, Zwinnowie doszli do wniosku, że ktoś, kto potrafi się tak wkurzyć, musi być królem, a żołnierze słuchali sierżanta. Sierżant Careus zaś jechał koło Snibrila i wykonywał jego polecenia. Znaczy Snibril był dowódcą. Reszta nie miała nic do gadania. Prawdę mówiąc, większość armii tak naprawdę dowodzona jest przez sierżantów, oficerowie są w nich w zasadzie tylko dla ozdoby i żeby wojna nie zmieniła się w typowy chamski festyn czy inną karczemną awanturę.
    - Miło jest znów mieć kawalerię - przyznał Careus, przyglądając się Zwinnom - nawet jeśli jest niższa od piechoty. Parę razy z nimi walczyłem: bojowe mikrusy. Pod Baneusem. On ich szanował i zostawił w spokoju. W stolicy się to nie spodobało, ale trudno było mu nie przyznać racji, że dyżurny przeciwnik pod ręką zawsze się może przydać. Choćby do ostrych ćwiczeń. Tak myślę, że w gruncie rzeczy to on lubił tych kurdupli.
    - Co się z nim stało? - spytał ostrożnie Snibril. - Z Baneusem, jego mam na myśli.
    - A co, znasz go?
    - Ze słyszenia.
    - Zabił zabójcę, który próbował utrupić młodego cesarza podczas koronacji. Cwaniak ukrył się za kolumną z łukiem i zatrutymi strzałami. Baneus go dostrzegł w ostatnim momencie i zabił, rzucając mieczem. Strzała o cale chybiła Targona. Najśmieszniejsze, że generał Targona nie cierpiał. Twierdził, że cesarz powinien być wybierany tak jak dawniej, a nie dziedziczny. Za uczciwy chłop był i zawsze miał przez to kłopoty. Co prawda umiał się z nich wydostać, ale po tym numerze z zabójcą nie miał wyjścia: musiał zostać banitą, naturalnie.
    - Dlaczego: naturalnie? - zdziwił się Snibril.
    - Nikt, pod karą banicji, nie może dobyć miecza bliżej niż pięćdziesiąt stóp od cesarza.
    - Przecież tym właśnie uratował mu życie!
    - Prawda. Ale prawo jest prawo, a bez zasad czym byśmy byli? - z sierżanta wylazł filozof amator.
    - Ale...
    - Cesarz potem zmienił to prawo i posłał ludzi za generałem.
    - Znaleźli go?
    - Tak słyszałem. Przywieźli go przytroczonego do konia, związanego jak prosiaka i z jabłkiem w gębie. Słyszałem też, że generał się zdenerwował. Nie ma się co dziwić: też bym się... tego... zdenerwował, jakby mi zieleninę do gęby wpychali... Szkoda, przydałby się teraz.
    - Owszem - przyznał Snibril. - Wracając do codzienności: to co ja mam teraz zrobić? Wypadałoby rozbić obóz, bo noc się zbliża, a nie bardzo wiem, jakie powinienem wydać rozkazy...
    Sierżant przyjrzał mu się z mieszaniną podziwu i zaskoczenia.
    - Ech, żeby wszyscy oficerowie byli tacy... - westchnął i wytłumaczył łagodnie: - Mówi się: "Tu rozbić obóz".
    
    
Rozdział 17
    
    
    Drugiej nocy obozowisko było równie spokojne jak pierwszej. To, że dotąd nikt nikogo nie zabił, było zjawiskiem zgoła nienormalnym. Co prawda tak Snibril, jak i Careus dopilnowali, by przy każdym ognisku był przynajmniej jeden Munrung w charakterze rozjemcy, ale jak wiadomo - dla chcącego nic trudnego.
    - Dobrze byłoby mieć więcej Wightów - rozmarzył się podoficer. - Dziś obserwowałem jednego. Przyglądał się ćwiczeniom w łucznictwie, potem obejrzał łuk, wziął strzałę i trafił w sam środek tarczy. A mówił, że nigdy wcześniej nie strzelał.
    - W takim razie może i dobrze, że są z natury pokojowi. - Snibril uśmiechnął się. - Inaczej nie mieliby szans przegrać. Jaki mamy plan?
    - Plan? - zdziwił się Careus. - Ja nie jestem taktykiem, tylko żołnierzem. Wszystko, co wiem, to rozkaz przyniesiony przez posłańca: wszystkie legiony wracają do Ware.
    - Wszystkie piętnaście? - Snibril potarł czoło, które nagle dało znać o sobie.
    - Jakie piętnaście?! Nie ma piętnastu legionów... a, rozumiem. Dostaliśmy numer piętnaście, ale od tego czasu wiele legionów zostało rozwiązanych. Widzisz, to jest tak z tym cesarzowaniem: raz walczy się ze wszystkimi, a potem, jak się ich pokona, to wszyscy robią się grzeczni i przez długi czas prawie nie potrzeba żołnierzy. W kraju panuje spokój, sąsiedzi się boją, a wojsko to tylko niepotrzebne koszty.
    - To ile faktycznie jest legionów?
    - Trzy.
    - Co?! To ilu jest żołnierzy?!
    - Ze trzy tysiące.
    - I to wszystko?! - Snibril nadal nie mógł dojść do siebie.
    - Teraz mniej, pamiętaj, że nas została ledwie połowa.
    - Przecież to za mało... - Snibril urwał, łapiąc się za głowę. - Każ zgasić ogniska! Niech wszyscy położą się na ziemi!
    - Dlaczego? Po co... - Careusowi przerwał kwik kilku koni.
    - I muszą być gotowi do walki! - Snibril czuł, jakby ktoś łaził mu po głowie, i ledwie mógł myśleć.
    - Co się dzie...
    - Zrób to! Tąpnięcie! - jęknął Snibril.
    Coś przerażonego zaskowyczało w gęstwinie włosów.
    Careus zbyt długo był sierżantem, by nie wyrobić sobie odruchu samozachowawczego - w sytuacji nieznanej najpierw działać, potem myśleć - toteż czym prędzej zerwał się, wykrzykując rozkazy kapralom. Ogniska pogaszono błyskawicznie, a nieco zdezorientowani ludzie padli plackiem, czekając, co będzie dalej.
    Chwilę później nastąpiło Tąpnięcie.
    Centrum znajdowało się gdzieś na południu, ale niezbyt daleko. A ciśnienie tak wzrosło, że poczuli je nawet Dumii. Włosy pochyliły się pod naporem wichury gnającej chmury pyłu i ci, którzy nie dość szybko wykonali rozkaz, zostali przewróceni i potoczyli się aż do granicy włosów.
    A potem coś łupnęło.
    I nastała chwila ciszy i spokoju wykorzystana na zrozumienie, że można być wstrząśniętym i do góry nogami, ale wciąż żywym. Była to pocieszająca świadomość.
    Careus doczołgał się do swego hełmu, włożył go i nie wstając, wrócił do Snibrila.
    - Czułeś, że się zbliża! - stwierdził z tryumfem. - I to zanim wyczuły zwierzęta!
    - Moule też to czują, i to szybciej niż ja - odparł Snibril. - Nie przywołują Tąpnięcia, lecz je wykorzystują, wiedząc, kiedy i gdzie nastąpi. Atakują zaskoczonego i zdezorientowanego przeciwnika i...
    Obaj odruchowo się rozejrzeli.
    - Do broni! - ryknął Careus, zrywając się na równe nogi. - Wszyscy do broni!
    - A co Bronia na to? - spytał najbliższy Zwinn, nadal leżąc plackiem. - I tak w ogóle to o co chodzi?
    - Że będziemy się bić, cymbale!
    - To nie można było tak od razu?!
    Kilkanaście sekund później moule zaatakowały.
    Dwie setki czarnych postaci wypadło w galopie z włosów na polanę, na której powinna się kłębić mieszanina ogłupiałych, poranionych i całkowicie nie przygotowanych do walki ofiar. Tymczasem moule zastały poranionych, wkurzonych i doskonale przygotowanych przeciwników, co ich kompletnie zaskoczyło.
    Była to największa - i ostatnia w życiu - niespodzianka, jaka je kiedykolwiek spotkała.
    
    
    Ten atak bardzo wiele zmienił: Zwinnowie i Dumii zawsze walczyli, ale nigdy po tej samej stronie, a takie doświadczenie bardzo zbliża i skutecznie likwiduje wrogość. Znacznie trudniej wkurzyć się na kogoś, kto swą tarczą uniemożliwił zdzielenie cię w łeb toporem.
    Rankiem mieszana armia pomaszerowała ku Ware z pieśnią na ustach. A raczej z trzema pieśniami, każdą inną i na inną melodię, ale wszystkie były marszowe i jakoś tak łącznie brzmiały całkiem melodyjnie.
    - Jedną chłopaki o mnie ułożyli - przyznał się sierżant. - Ma siedem wersów i jest świńska. To, co wymyślili w jednym wersie, jest zresztą fizycznie niemożliwe, ale i tak muszę udawać, że żadnego nie słyszę. Zauważyłeś, że Wightowie prysnęli w nocy?
    - Nie prysnęli - poprawił go Snibril - lecz zdecydowali się udać w innym kierunku.
    - Ładnie brzmi, ale faktu nie zmienia.
    - Może mają plan... - zaczął Snibril i urwał nagle.
    Doszli do centrum Tąpnięcia - włosy były pogięte i pokręcone, a nad drogą był łuk wieńczący bramę. Był - to właściwe słowo. W pobliżu leżało pół tuzina martwych żołnierzy i martwy moul.
    Wojsko rozwinęło się, obserwując podejrzliwie włosy, podczas gdy wydelegowany pododdział zajął się pochówkiem.
    - Gdyby nie ty, wyglądalibyśmy podobnie - mruknął Careus. - O ile wcześniej wiesz?
    - Minutę, może dwie. Troszkę dłużej, jeśli w okolicy jest cisza i spokój...
    - Jak to się czuje?
    - Jakby ktoś skakał ci po głowie. Co to za miejsce?
    - Jedna z bram oznaczających początek ziem Ware. Miasto leży kawałek drogi przed nami.
    - Zawsze się zastanawiałem, jak ono wygląda.
    - Ja też - przyznał podoficer.
    - Nigdy tu nie byłeś?!
    - Urodziłem się w jednym z garnizonów. Całe życie służyłem w wojsku, a ono stacjonuje na granicach albo tam, gdzie są kłopoty. W stolicy od dawna nie było kłopotów, więc ja też tu nigdy nie byłem. Słyszałem, że to wielkie miasto: pono robi wrażenie. Za kilka godzin w nim będziemy.
    - Ware... - mruknął zamyślony Snibril.
    
    
Rozdział 18
    
    
    Ware składało się właściwie z trzech miast, a każde z nich stanowiło część innego. W samym środku znajdowało się otoczone grubym, solidnym murem Cesarskie Ware, gdzie szerokie aleje wyłożono drewnem i solą, a wszędzie stało mnóstwo posągów. Rozsiadły się tu wspaniałe (i całkowicie nie nadające się do życia) budowle, a co kawałek dumnie sterczał pomnik jakiegoś wspaniałego zwycięstwa. A także ze trzy jeszcze wspanialszych porażek. Nie licząc ogrodników, dozorców i służących, w mieście prawie nikt nie mieszkał. Aha - dodać do tego należy ze trzy tuziny rzeźbiarzy. Generalnie miejsce to służyło do oglądania, nie do mieszkania.
    Z jednej strony do murów przylegała otoczona zaostrzonymi włosami enklawa wielkości średniej wsi. Było to Pierwsze Ware albo Właściwe Ware, niegdyś osada, w której żyli Dumii i od której rozpoczęli budowę Imperium. Prawdę mówiąc, nikt już nie wiedział, dlaczego Przeznaczenie wybrało właśnie ich ani jak konkretnie to zrobiło. Faktem jest, że zrobiło, i w efekcie Dumii podbili pół świata. W tym Ware nikt już nie mieszkał i wieść gminna niosła, że wkrótce je rozbiorą, by mieć więcej miejsca na następne rzeźby.
    Oba otaczało Kupieckie Ware, które dla większości tak mieszkańców, jak i gości było właściwym miastem. Wąskie ulice zatłoczone straganami, wokół których kłębili się przedstawiciele wszystkich praktycznie plemion i szczepów Dywanu, z wyłączeniem mouli, ma się rozumieć. Każdy próbował każdego oszukać na każdy znany lub zaimprowizowany sposób, co oficjalnie nazywało się "robieniem interesów". Porozumiewano się taką mieszanką języków, że przechodziło to wszelkie wyobrażenie, a także odbijało się na słuchu, gdyż robiono to z zasady głośno. To właśnie było miejsce, do którego zjeżdżano się, by pohandlować.
    Dumii zbudowali bowiem Imperium za pomocą mieczy, a utrzymali je za sprawą pieniądza, który wynaleźli. Poprzednio istniał handel wymienny, a potem pewna specyficzna forma gotówki - stanowiły ją krowy i świnie, raczej niewdzięczne jako środek płatniczy, bo nie dość, że trzeba było je karmić i chronić, to jeszcze miały głupi zwyczaj zdychać. W takiej sytuacji nagle zjawili się Dumii z drewnianymi krążkami łatwymi do trzymania czy ukrycia a to w skarpecie, a to pod poduszką, co z krową czy świnią nigdy nikomu się nie udało. Poza tym krążki były ładne, lakierowane i miały z jednej strony wyrzeźbioną głowę cesarza, a z drugiej różne dziwne znaki, którym można się było długo przyglądać z przyjemnością albo z zaciekawieniem. Znacznie dłużej niż krowom czy świniom.
    I tym sposobem Dumii zapewnili sobie długie istnienie Imperium. A przynajmniej tak uważał Pismire. Dowodził tego następująco: kiedy ktoś dał się wreszcie przekonać do pieniędzy, to raczej nie wracał do używania w celach płatniczych krów i świń, a nawet nie miał na to ochoty, zwłaszcza że pieniądze nie ryczały po nocy. A potem zaczynało się oszczędzanie, by sobie coś kupić, dajmy na to półtorej krowy i trzy czwarte świni. W tym celu dobrze było mieć jednak pod ręką miasto z targiem, czyli należało się osiedlić. A że każdy lubi nieco spokoju, to jak już się osiedlił, nie urządzał napadów na sąsiadów, bo ci prędzej czy później odpłaciliby mu tą samą formą rozrywki. No, przynajmniej nie urządzał tak często jak dawniej albo jak miałby ochotę, gdyby się nie osiedlił. A jak już targ był pod ręką, to kupowało się różności, o których poprzednio nikt by nawet nie pomyślał: różne owoce, kolorowe materiały, książki i inne takie. I w krótkim czasie zaczynało się żyć tak jak Dumii, bo tak było wygodniej. Pewnie, wszyscy mówili, jak to dawniej lepiej bywało, nim ktoś wymyślił te nowomodne, panie, pieniądze. I jak miło, panie, było, gdy człowiek z domu wychodził uzbrojony i sam sobie znajdował rozrywkę. Tylko że jakoś nikomu nie chciało się nic zrobić, żeby wróciły tamte czasy.
    - Ekonomiczny imperializm - tłumaczył ziomkom Pismire, podsuwając im pod nosy garść pełną monet. - Pomysł genialny w swej prostocie. Kiedy się go wprowadzi w życie, to nawet pilnować nie trzeba. Widzicie: to cesarz gwarantuje, że za pieniądze możecie kupić określone rzeczy za określoną cenę. Za każdym razem, gdy ktoś wydaje albo przyjmuje taką monetę, broni równocześnie istnienia Imperium. Genialne!
    
    
    Snibril popatrywał na ciągnące się w obie strony mury z mieszaniną podziwu, rozczarowania i zaciekawienia. Przeważało jednak zaskoczenie: na murach jedynie z rzadka połyskiwały pancerze wartowników, a okolica i samo miasto wyglądały tak sielsko i spokojnie, jakby Tąpnięcie czy moule istniały jedynie w jego wyobraźni.
    Careus zdjął hełm, splunął na emblemat i przetarł go rękawem.
    - Jeśli spróbujemy wprowadzić Zwinnów do miasta, mogą być kłopoty - powiedział cicho.
    - Nie mogą, tylko będą - poprawił go Snibril.
    - Może więc lepiej będzie obozować pod murami, a do środka wejdziemy tylko my?
    - Za spokojnie tu. - Snibril jeszcze raz przyjrzał się murom. - Skoro was wezwano, to chyba ktoś spodziewał się wojny?
    - To właśnie należy sprawdzić, bo coś mi tu porządnie śmierdzi - stwierdził sierżant. - Tak jak ty wyczuwasz, że zbliża się Tąpnięcie, tak ja mam nosa do kłopotów. A tu będą kłopoty, i to poważne! Możesz mi wierzyć!
    
    
    Ulice, przez które jechali, wyglądały - przynajmniej dla Snibrila, który nigdy dotąd ich nie widział - tak jak powinny. Jak w Tregon Marus powiększonym kilkaset razy. Snibril próbował sprawiać wrażenie, jakby też czuł się normalnie, ale wiedział, że to próba nieudana.
    Gdy ludzie mówili o Ware, zawsze robili to z szacunkiem - jakby było to jakieś szczególne miejsce. Tymczasem widział normalne miasto, tyle że znacznie większe niż inne. No i ze zdecydowanie większą liczbą rzeźb.
    Careus bez kłopotów odnalazł drogę do koszar położonych w pobliżu Cesarskiego Ware. Na dziedzińcu stał stół zawalony papierami, a za nim siedział wymoczkowaty urzędas. Posłańcy przynosili mu jedne papiery, zabierali drugie, acz ciekawostka - sterta makulatury na stole wciąż rosła. Gryzipiórek wyglądał na zrezygnowanego.
    - No? - spytał, widząc Snibrila i Careusa.
    - Jestem... - zaczął podoficer.
    - Dokumenty! ...Co? A, jak zwykle brak! Myślałem, że udało mi się tu zrobić porządek, a tymczasem połowy dokumentów brakuje... jak w tej sytuacji można czymkolwiek zarządzać?! No dobrze: nazwisko i stopień!
    - Sierżant Careus, XV Legion. Obozujemy pod miastem w sile około pięciuset ludzi. Tylu zostało zdolnych do walki. Potrzebuję zezwolenia na wejście do koszar. Przez całą drogę...
    - XV Legion... - mruknął wymoczek, grzebiąc w papierach. - XV Legion...
    - Posłaniec przyniósł rozkaz powrotu do Ware. Przez większą część drogi walczyliśmy...
    Urzędas przestał grzebać, przyjrzał się jakiemuś papierowi i powiedział:
    - Sporo się pozmieniało...
    Ton głosu był taki, że Snibril odruchowo się rozejrzał, szukając zagrożenia.
    - A konkretnie? - spytał.
    - Kto to jest? - Gryzipiórek raczył go zauważyć. - Wygląda na prostaka!
    Snibril zaczął odczuwać nieprzepartą chęć rozbicia czegoś. Najlepiej gęby wymoczkowatego Dumii.
    - Nieważne - warknął Careus. - Przebyliśmi całą tą drogę, ponieważ...
    - A, już wiem! - ucieszył się siedzący. - Znalazłem... Tak. Ten cały problem z Tąpnięciem jest już załatwiony. Zawarliśmy traktat.
    - Z Tąpnięciem? - zdziwił się Snibril.
    - Z moulami, rzecz jasna! Traktat pokojowy, ma się rozumieć. Czyżbyście nic nie wiedzieli?
    Snibrilowi mowę odjęło. Nim ją odzyskał, Careus złapał go za ramię i oznajmił głośno:
    - No, to wszystko jasne! Nie będziemy zawracali głowy! - i wyprowadził czym prędzej siebie i Snibrila.
    Munrung odzyskał mowę w bramie.
    - Dlaczego to zrobiłeś? - spytał podejrzanie spokojnie.
    - Bo chcemy się w miarę szybko dowiedzieć, co tu się stało, a jakbyśmy zaczęli wytrząsać informacje z tego wszarza, trwałoby to całe wieki. Jak się dowiemy, a będzie wolna chwila, wrócę tu i nakarmię go tą stertą makulatury, kawałeczek po kawałeczku!
    - Jakoś nie widzę tu żołnierzy...
    - Ledwie paru wartowników - przytaknął sierżant.
    - A więc inne legiony jeszcze nie zdążyły tu dotrzeć.
    - A myślisz, że zdążą?
    - Co masz na myśli? - zdziwił się Snibril.
    - A to, że gdybyśmy się nie spotkali, to najpewniej mój legion nie zdołałby tu dotrzeć. Na drogach dwóch pozostałych legionów was nie było...
    - Chcesz powiedzieć, że jesteśmy jedynym wojskiem w okolicy?!
    - Najprawdopodobniej. I pozostaniemy jedynym!
    Snibril zamknął z trzaskiem szczękę. Reszta pytań przestała mieć jakikolwiek sens.
    
    
    Obóz wśród włosów rozbili szybko i fachowo, z czego wszyscy byli zadowoleni. Co prawda jeden Zwinn twierdził głośno, że trudno spokojnie odpoczywać w otoczeniu wrogów. Tyle że mówił to z uśmiechem. Postęp.
    W trakcie zbierania opału napotkali pone'a. Z początku jednego, a potem całe stadko. Liczyło ono ponad tuzin osobników, a najbardziej zaskakujące było to, że wszystkie były doskonale zamaskowane. Zwykle uważa się, że łatwo jest ukryć coś małego. Prawdą jest jednak i to, że jeszcze łatwiej ukryć rzeczy wielkie. Zwierzęta pasły się spokojnie, odbekując od czasu do czasu. Przyjrzały się uważnie swoim odkrywcom i przestały się nimi interesować.
    Wyglądały tak, jakby kazano im tu właśnie czekać.
    
    
    Napis nad drzwiami głosił "Apteka", co mówiąc po ludzku, znaczyło, że właścicielem sklepu jest początkujący chemik eksperymentujący z ziołami na swych klientach. Medykamenty, które przepisywał i sprzedawał, zaszkodzić raczej nie mogły, natomiast na to, że pomogą, raczej nie należało liczyć. Właściciel, czyli aptekarz, nazywał się Sowigał, ale wszyscy mówili na niego Ślepowron.
    Aptekarz, pogwizdując, mieszał coś zawzięcie na zapleczu. Owym czymś był sproszkowany niebieski mech nowego rodzaju, który znalazł ostatnio na wycieczce w parku. Jak to mech, musiał być na coś skuteczny, tylko trzeba było jeszcze sprawdzić na co. Dlatego też z pewną niecierpliwością czekał na pierwszych klientów.
    - Hę?! - powiedział nagle, przerywając gwizdanie, gdyż ktoś postukał go w ramię. Wytrzeszczył krótkowzroczne oczka nad okularami wykonanymi z dwóch starannie wymodelowanych w lakierze soczewek. - Pismire?!
    - Ciszej! Nikt nie wie, że tu jesteśmy!
    - A niech mnie! Mówiłem, że w końcu wrócisz! Nie bój się nic: w sklepie nie ma nikogo. - Ślepowron przyjrzał się pozostałym. - A niech mnie!
    Tego... witam serdecznie! Taki kawał czasu! Mój dom jest waszym... w metafizycznym sensie, ma się rozumieć. Zawsze podziwiałem twoją szczerość i bezkompromisowość, ale ponieważ jest to mój jedyny dom, mam nadzieję, że zrozumiesz, iż ci go de facto nie podaruję. Dlatego powiedzenie to stanowi jedynie przenośnię wyrażającą moją radość...
    Gospodarz najwyraźniej miał obiektywne problemy ze skończeniem zdania.
    - On też jest filozofem, nie? - Glurk stuknął Pismire'a w ramię.
    - To słychać, prawda? Słuchaj no, Ślepowron: serdeczne dzięki.
    Gospodarz przestał się wysilać i uśmiechnął się.
    - Potrzebujemy jedzenia - poinformował go Pismire. - A przede wszystkim...
    - ...informacji - dokończył Bane. - Chcemy wiedzieć, co się tu, do cholery, dzieje!
    - Co wolicie najpierw?
    - Jedzenie. - W tej kwestii Glurk był niepokonany. - No, co się tak na mnie gapicie?! Myślałem, że wszyscy są głodni...
    - Czujcie się jak u siebie w domu, choć naturalnie niezupełnie to mam na myśli...
    - Jasne. Nie męcz się - przerwał mu Pismire.
    Ślepowron zakrzątnął się, wyjmując z szuflad różności, Glurk zaś rozejrzał się po półkach zastawionych słojami i innymi szklanymi pojemnikami. Zawartość kilkunastu odwzajemniła spojrzenie.
    - Chodziliśmy razem do szkoły - wyjaśnił Pismire tymczasem. - Potem on zdecydował się poświęcić studiom nad Dywanem. Z czego się składa, jakie są właściwości różnych włosów, jakie rasy zwierząt go zamieszkują i inne takie.
    - A Pismire zdecydował się poświęcić studiowaniu ludzi - dodał gospodarz. - I został skazany na śmierć za nazwanie ostatniego cesarza... zaraz, jak to dosłownie ująłeś? Tu jest chleb i masło...
    - Jakkolwiek bym ujął, zasłużył na to w całej rozciągłości. Nie chciał mi dać pieniędzy na zachowanie biblioteki, która powoli zmieniała się w kurz. Kutwa! Biblioteką musiałem się opiekować, bo zawierała wiedzę, a ten kretyn stwierdził, że nie potrzeba aż tylu książek, po czym dodał, że w ogóle nie potrzeba książek, bo wiemy wszystko, co chcemy wiedzieć. Próbowałem mu jedynie uzmysłowić, że cywilizacja potrzebuje książek, jeśli ma się rozwijać, a lektura wpływa doskonale na sensowną i kompetentną wymianę poglądów.
    - I dlatego go zwymyślałeś od ostatnich...
    - Wcale nie zwymyślałem i nie od ostatnich - poprawił z godnością Pismire. - Powiedziałem mu tylko prawdę: że jest rozpuszczonym w zbytku ignorantem głupszym od trzonka od szpadla.
    - Żeby zaraz kogoś za to skazywać na śmierć? - zdziwił się Glurk, próbując się przyjrzeć słojowi za swoimi plecami, w którym unosiło się coś kudłatego, też mu się przyglądając.
    - Prawdę mówiąc, na karę śmierci został skazany dopiero za przeprosiny - wyjaśnił aptekarz.
    - A to jakim cudem?! - Glurk tak się zdziwił, że zapomniał o słoju.
    - Powiedział, że jest mu przykro, ale po głębszym namyśle przyznaje się do pomyłki: w rzeczywistości cesarz jest głupszy niż szpadel bez trzonka. Trochę niewyraźnie mu to wyszło, bo mówił w biegu.
    - Szybko myślę - wtrącił Pismire.
    - Obraziłeś cesarza?! - ucieszył się Brocando. - Czemuś się nie pochwalił?! Nie wiedziałem, że jesteś sławny.
    - I prawdomówny - dodał Bane. - Ojciec Tregona był jedną wielką obrazą dla Imperium.
    - Gdzieś ty się chował przez te wszystkie lata? - zainteresował się gospodarz, przestając ryć po szufladach. - Naturalnie przez "chował" nie...
    - A, w takim jednym miejscu, o którym nikt nie słyszał.
    - Mogę odwrócić ten słoik? - spytał Glurk. - Nie lubię, jak zakąska się na mnie gapi...
    - Przejdźmy do rzeczy - odezwał się Bane. - Co się tu dzieje? Straży na murach prawie nie ma, bramy pilnuje dwóch żołnierzy. Cyrk, nie obrona! Czy tu w ogóle do kogoś dotarło, że Imperium zostało zaatakowane?
    - Jak nikt nie chce tego sera, to mógłbym się nim zaopiekować, gdyby mi go ktoś podał - zaofiarował się Glurk.
    - Słyszeliśmy - odparł aptekarz. - Ale cesarz twierdzi, że Ware jest całkowicie bezpieczne. Tak najwyraźniej uważają ci jego nowi doradcy.
    - Doradcy?! Jacy doradcy? - zdziwił się Pismire.
    - Widział ich kto? - włączył się Bane.
    - Wątpię - przyznał gospodarz. - Słyszałem, że generał Vagerus został zdegradowany za wezwanie legionów do stolicy. Oficjalnie nazwano to defetyzmem. A straże wokół pałacu nikogo nie wpuszczają.
    - Został się jeszcze jakiś ogórek? - zainteresował się Glurk.
    - Oni tak właśnie działają: od wewnątrz - mruknął Bane. - Tak jak w Karkołomie czy Wysoczyźnie.
    - Ogórki? - zdziwił się Glurk. - A to cwaniaki!
    - Ale nie w Ware - sprzeciwił się Pismire. - Nie wierzę! Nie tutaj!
    - A kto by ich szukał w pałacu cesarskim? - spytał Bane.
    - Prawdę mówiąc, też ich się w Karkołomie nie spodziewałem - przyznał Brocando.
    - Ciągle rozmawiamy o ogórkach? - upewnił się Glurk.
    - Tak... ale nie w Ware! - powtórzył Pismire.
    - Też bym tak twierdził na twoim miejscu - odparł Brocando. - Wszędzie, tylko nie w Karkołomie.
    - Prawie nikogo nie wpuszczają ostatnio do pałacu - przypomniał gospodarz.
    - To nie może chodzić o ogórki! - stwierdził Glurk.
    - To co robimy? - skapitulował Pismire.
    - Na plasterki! - zaproponował Glurk, biorąc kolejnego ogórka.
    - Tak - przyznał Bane. - Wiedziałem, że to się tak skończy... Ware tak jak całe Imperium było niegdyś wielkie i wspaniałe. Walczyliśmy o różne rzeczy, a gdy w końcu je zdobyliśmy, spoczęliśmy na laurach. Bez ochoty na dalszy wysiłek, bez krzty dumy! Mam dość! Sprawdzimy, czy faktycznie "nie w Ware".
    I wstał.
    - No nie! - jęknął Pismire. - Co wy chcecie zrobić?! We czterech napaść na pałac i wyciąć w pień wszystkie moule, jakie uda się znaleźć
    - Doskonały plan! - Brocando także się zerwał. - Cieszę się, że teorię mamy już za sobą. Taktyka strasznie mnie męczy. Chodźmy...
    - To absurd, a nie żaden plan! To szaleństwo! Glurk, zawsze byłeś trzeźwo myślący: wytłumacz im to! - zaapelował Pismire.
    - Fakt, że zdurnieli - przyznał Glurk. - Najpierw skończymy jeść, a potem zaatakujemy pałac. Głodny źle się bije.
    - Wszyscy poszaleli - zaczął desperować Pismire.
    - Przestań kwękać i zacznij myśleć! - Bane zaczął się irytować. - Przypomnij sobie, co ona powiedziała: nie ma nieistotnych zmian. Wystarczy jedna osoba w odpowiednim momencie.
    - Nas jest trzech! - dodał Brocando.
    - Co potraja szanse!
    - Żeby to nagły, niespodziewany i ciężki szlag! - westchnął z uczuciem Pismire. - Wychodzi na to, że muszę iść z wami, byście nie narobili jakichś głupot.
    - Ja też mogę? - odezwał się aptekarz. - Iść, ma się rozumieć, nie robić jakieś głupoty.
    - Widzisz? - ucieszył się Bane. - Spróbuj sobie teraz wyobrazić, jaką różnicę może zrobić  p i ę c i u  ludzi! Jeśli się mylimy, mała szkoda, jeśli nie... co innego możemy zrobić? Próbować wzniecić powstanie?! Znam głupsze pomysły, ale niewiele. Panowie, do dzieła.
    - Mury są za wysokie nawet dla pięciu - zauważył Pismire.
    - Detal techniczny - warknął Bane. - Odkąd to martwią cię detale techniczne?
    - Zawsze się nad tym zastanawiałem - wyznał ni z gruszki, ni z pietruszki Brocando - a teraz wiem!
    - Co? - zdumiał się Pismire.
    - Jak Dumii podbili Dywan. Bo raz na jakiś czas myśleli w ten właśnie sposób!
    Zapadła cisza.
    - No dobra - przerwał ją wreszcie Glurk. - To jak tam wejdziemy?
    
    
Rozdział 19
    
    
    Snibril ciągle się uczył. Tym razem uczył się o możliwościach sierżantów.
    Careus bez większego trudu znalazł pałacową kuchnię. Bez większego trudu, ponieważ sierżanci zawsze wiedzą, gdzie znaleźć wyżerkę: w wojsku jest to wyznacznik instynktu samozachowawczego.
    Było to długie, niskie pomieszczenie o poczerniałym od dymu suficie, z pół tuzinem palenisk. Przy jednym z nich krzątał się szef kuchni, który okazał się kumplem Careusa z dawnych czasów.
    - To jest Mealy - przedstawił go Snibrilowi. - Też był w wojsku.
    Mężczyzna był masywny, acz niekompletny - twarz przecinała mu długa blizna, jedno oko zasłaniała czarna przepaska. Poza tym brak mu było lewej ręki i prawej nogi od kolana, którą zastępowała, z niewielkim powodzeniem, drewniana proteza.
    - Niech zgadnę: też był sierżantem?
    - Byłech. - Mealy uśmiechnął się szeroko, dzięki czemu okazało się, że uzębienie też ma nie całkiem kompletne. - Brałech udział wew parunastu kampaniach, zaś Ceraus zabrał żech mnie z pobojowiska i wyklarowoł (co zaś nie było trudno, bo żech stracił noga, przez co miał fest argument), że jak tak cóś ze soba nie zrobia, to rychło mnie zbraknie. Pedzioł mi też, żebym poszedł na pensja, i to było dycht niegłupio. Dobrze, żeś się pokazoł, a jeszczek lepij co tera. Ciekawe czasy się porobili, nie?
    - Właśnie, Mealy. Coś dziwnego się tu dzieje - przyznał Careus. - Co wiesz na ten temat?
    - Nikt nie widzioł cysorza bydzie ze dwa dni: całki czas siedzi u siebie na pokojach. I całki futer mu sie tam nosi. A i cosik też ostatnio degraduje na potęga, jakby mu jaka kampania zawalili na amen.
    - A ci cali doradcy? - spytał Snibril. - Widział ich ktoś?
    - Nie. Ale jak żech zaniósł taca, to cosik dziwnie śmierdziało...
    - Moulowato?
    Tymczasem podeszło do nich z pół tuzina kucharzy zwabionych odgłosami pogawędki. Mężczyźni byli masywni i podobni do siebie - jakby ukształtowani w jednej formie, lecz mimo że było ich sześciu, to kończyn i oczu z trudem starczyłoby dla czterech. Prawie każdy też miał na twarzy imponujący zestaw szram - bez trudu można by na nich zagrać w kółko i krzyżyk.
    - Ano - przyznał Mealy. - Złoilim im rzyć co i nie raz. Akuratnie taki smród. Jak byśma tak mieli paru śwarnych młodziaków, to by się i cosik dało zrobić, a tak to co: same starzyki...
    - Cholera, są w pałacu! - jęknął Snibril. - Jeden drobiazg: wszyscy jesteście sierżantami, prawda?
    - Prawda - przyznał Careus. - Jak się jest sierżantem, człowiek uczy się organizacji i uporządkowanego życia. No i kręci się koło własnych spraw, bo nikt tak dobrze tego nie zrobi jak on sam. Tej zasady też zresztą uczy życie podoficera. Trzeba dopilnować, by na emeryturze mieć zapewnione dwie podstawowe rzeczy: cały dzień ciepło i blisko do solidnego żarcia.
    No to gdzie może być lepiej, jak nie w kuchni?!
    - W takim razie... - zaczął Snibril i zamilkł, wpatrując się z natężeniem w jeden z mrocznych kątów kuchni. - Kto ona? - spytał po chwili.
    - Kto?
    Sierżanci odwrócili się jak na komendę, idąc za jego wzrokiem.
    - Ktoś tam był... - powiedział po chwilowym wahaniu Snibril. - Miała białą szatę i białego snarga. Mówiła...
    I zamilkł na dłużej.
    - Żadnych bab w naszy kuchnia! - oznajmił stanowczo Mealy. - Ony nie som recht w sierżantowaniu!
    Snibril otrząsnął się, dochodząc do wniosku, że musiało mu się przywidzieć. W końcu dzień był raczej męczący i pełen wrażeń.
    - Careus, może by tak sprowadzić tu twoich legionistów? - zaproponował nieśmiało.
    - Po co? Żeby zaatakowali stolicę? - rzeczowo spytał zapytany.
    - Żeby jej bronili - wyjaśnił Snibril.
    - A przed kim?
    - Zanim się tu zjawicie, powinniśmy już mieć wroga. Postaram się uczciwie, obiecuję. Panowie - Snibril zwrócił się do pozostałych - macie tu gdzieś broń?
    - Broń? - Mealy uśmiechnął się. - A na kiego grzyba?
    Wprawnym ruchem ujął topór do rąbania mięsa i opuścił na drewniany kloc, na którym zazwyczaj dokonywano rozbiórki tusz. Kloc pękł z miłym dla ucha trzaskiem.
    
    
    Strażnicy przy bramie pałacowej byli dwaj, i to jacyś nerwowi - najwyraźniej coś im się nie podobało. No, ale rozkaz jest rozkazem, nawet jeśli niedokładnie wiadomo, kto go wydał. Bez rozkazów nie byłoby przecież Imperium.
    Widząc zbliżających się Wightów z wózkiem, stali się jeszcze bardziej nerwowi.
    - Stać! - wrzasnął jeden.
    - Ty, to Wightowie - mitygował go drugi. - Wątpię, żeby można ich było ot tak od ręki zatrzymać. Muszą mieć powód, by się pchać do środka.
    - Prawda - przyznał najbliższy Wight.
    - Ale jeden źre ogóra... - nie ustępował pierwszy strażnik.
    - Przecież oni też muszą coś jeść!
    - I jest ich tylko pięciu, a powinno być siedmiu!
    - Dwóch na chorobowym - poinformował go ten sam Wight.
    - Co naturalnie nie znaczy dosłownie, że... - zaczął drugi, ale trzeci huknął go pod żebra i drugi umilkł.
    - Wątpię, żebyście byli prawdziwymi Wightami - pierwszy strażnik robił się coraz bardziej podejrzliwy.
    Wight z ogórkiem dogryzł go do końca i oznajmił rzeczowo:
    - Ci udowodnię, że jesteśmy. Powiem ci, co cię spotka w przyszłości.
    - Naprawdę?
    Wight wziął z wózka poręczną pałkę i stwierdził:
    - Weźmiesz w łeb, a jak się obudzisz, to cię będzie głowa bolała.
    - Tylko nie za mocno - przypomniał Bane. - To przeszkoda, nie przeciwnik!
    Glurk huknął więc wartownika na tyle przyjaźnie, na ile to było możliwe. Drugi strażnik zaczął dobywać miecza i otworzył usta do krzyku, gdy poczuł coś ostrego między łopatkami.
    - Rzuć miecz - doradził mu Pismire.
    - To znaczy puść go, by swobodnie opadł pod własnym ciężarem - dodał Ślepowron. - Zaczyna mi się to podobać!
    
    
    Mealy zapukał do przesadnie rzeźbionych drzwi. Po chwili otworzył je wystrojony dworzak i spojrzał pytająco.
    - Obiad - objaśnił go zwięźle Mealy.
    - No, to wnieście do środka.
    Dwójka pomagierów kucharza (w odniesieniu do tej pary pleczystych weteranów określenie "kuchcik" brzmiałoby jak obelga) wtoczyła wózek zastawiony przykrytymi naczyniami. Wózek miał uczciwe rozmiary i dokładnie rozpostarte obrusy - zwisały ze wszystkich stron aż do ziemi. Za drzwiami znajdowała się komnata, w której siedziała para średnio szczęśliwych wartowników, a potem drugie drzwi. Dworak otworzył je bez ceregieli - prowadziły do kolejnej komnaty, dla odmiany pustej - w przeciwległej ścianie zaś znajdowały się kolejne drzwi.
    - Zostawcie posiłek tutaj - polecił dworak. - I wyjdźcie!
    Posłusznie wykonali polecenie, dworak zamknął drzwi i odetchnął z wyraźną ulgą.
    - Nie myśloł żeś, co bydzie dali? - zagadnął Mealy.
    - Nie mam zwyczaju zastanawiać się nad decyzjami cesarza. - To nie należy do moich obowiązków. Do obowiązków kucharza też nie.
    - Tak po prawdzie to żech sierżant, nie kuchorz - Mealy zdjął czapkę. - Wy tam: baczność!
    Obaj wartownicy wyprężyli się odruchowo, zanim dotarło do nich, co robią. Do komnaty zaś weszło jeszcze kilku kucharzy. Każdy z ostrym i poręcznym argumentem w garści.
    - To wbrew... - zaczął strojniś i urwał. Dotarło do niego w końcu, że w pomieszczeniu znajduje się sześciu, może niekompletnych, za to dużych chłopów. W dodatku każdy z nich uzbrojony i raczej nie przyzwyczajony, żeby na niego wrzeszczeć. - ...rozkazom - dokończył znacznie ciszej.
    - My se tu ino ździebko poczekamy. - Mealy oparł się o ścianę przy drzwiach. - Toć to nie wzbronione, ni? A obiad żech dostarczył, jako rozkazano, ni?
    
    
    Obrusy rozłożono artystycznie na kształt namiotu, tak że wózek z obiadem stanowił w praktyce namiot na kółkach. Jedynym jego mankamentem był brak widoków, toteż siedzący wewnątrz Snibril zdany był wyłącznie na słuch.
    Przez moment panowała cisza, po czym otwarto drzwi i zaśmierdziało moulem. "Smród" to właściwie nieodpowiednie słowo, gdyż zapach nie był szczególnie przykry - taki, jak długo nie wietrzonego i nie trzepanego futra. No, ale głupio powiedzieć o wrogu, że pachnie, prawda?
    Wózek potoczył się, zamknięto za nim drzwi, i to z odgłosem raczej ostatecznym. Smrodek znacznie przybrał na sile, poza tym rozległy się głosy.
    - Obiad, sire - rzekł bez dwóch zdań moul.
    - Nie jestem głodny - odparł głos tym razem ludzki, ale płaczliwy, sugerujący, iż jego tłusty właściciel za młodu dostawał za dużo cukierków, a za mało lania. W dodatku głos zawierał w sobie pewność, że cukierki mu się należą, a co więcej, od czasów młodości przyzwyczaił się do wymagania i rozkazywania.
    - Sire musi jeść, bo inaczej z sire niewiele zostanie.
    - Co się dzieje na zewnątrz? Dlaczego mi nie mówicie, co się dzieje na zewnątrz? Dlaczego nikt nie wykonuje naszych poleceń? - zapytał właściciel ludzkiego głosu, a zaraz potem rozległo się tupnięcie.
    - Na zewnątrz szaleje wojna domowa - odparł inny moul. - Wszędzie czają się wrogowie i tylko my możemy cię ochronić. Dlatego musisz nam pozwolić robić to, co uważamy za dobre dla ciebie, sire.
    - Sprowadźcie na nich Tąpnięcie! - zażądał cesarz ku osłupieniu Snibrila, który nie sądził, że szlachetnie urodzony może być takim chamem.
    - Wkrótce. Wkrótce zrobimy to samo co w Karkołomie. Przywołanie Tąpnięcia niestety trochę trwa. Tymczasem moi ludzie walczą po twojej stronie. Nie ma obawy, doczekamy do Tąpnięcia cali i zdrowi.
    - Otaczają mnie wrogowie! - zapiszczał cesarz.
    - Właśnie - ucieszył się moul, jakby udało mu się wreszcie przekonać wybitnie upartego i tępego bachora.
    - I wszyscy muszą robić to, co ja chcę!
    - Muszą - przytaknął moul. - W granicach rozsądku, naturalnie.
    - A wrogów na wygnanie! - przypomniał jego cesarska mość. - Do skończonego zadupia!
    To oświadczenie także zaskoczyło Snibrila - ich wioska nie była znowu takim zadupiem: ptaki przy niej w locie nie zawracały, a Pismire- w końcu też wygnaniec - się nie skarżył.
    - Jestem głodny. Skończyliście próbować?
    - Nie do końca, sire.
    - Ale prawie nic już nie zostało?!
    - Trucizna może być nawet w ostatnim kęsie, jak truciciel jest sprytny - to brzmiało jak moul z pełną gębą.
    - Też racja... - w głosie cesarza słychać było niepewność. - Nigdy nie ufałem tym kucharzom: za dużo im brak, żeby byli normalni. Ale galaretkę zostaw!
    - Według życzenia, sire. I sądzę, że reszcie tej zupy też można zaufać...
    Snibril był w lekkim szoku - spodziewał się, że cesarz nie jest specjalnie lotny, ale żeby aż do tego stopnia?! Szkoda było ratować takiego tępaka. Z drugiej strony tępy czy nie, był jednak cesarzem i chwilowo to było najważniejsze, tak przynajmniej powiedziałby Bane. Sytuację przeanalizował zgodnie z zaleceniami Pismire'a; Brocando na jego miejscu już by atakował z wrzaskiem, Glurk zaś zrobiłby to wcześniej, tyle że bez wrzasku.
    Z nadzieją, że Mealy jest na posterunku, Snibril przystąpił do dzieła.
    
    
    Bane wyjrzał za róg i machnął ręką, by przywołać pozostałych.
    - Przestań się konspirować! - obsztorcował go Pismire. - Jeśli będziemy się zachowywać tak, jakbyśmy mieli święte prawo robić, co robimy, to wartownicy nie odważą się nas zaczepić.
    - Mam dość przemykania pod ścianami - zawtórował mu mały Wight. - Król nie powinien się tak zachowywać.
    Bane bez słowa zdjął habit.
    - W sumie to ci wartownicy przyjęli sytuację raczej dobrze - stwierdził Pismire. - Zwłaszcza w tych okolicznościach.
    - W jakich okolicznościach? - zdziwił się Glurk.
    - Żeśmy im dali po głowie. Wyraźnie nie podobało im się to, co musieli robić, i pomysł związania przyjęli prawie entuzjastycznie.
    - Ale nadal, ciemięgi, wykonywali rozkazy - wtrącił Brocando. - Co by się stało ze Zwinnami, gdyby jak barany słuchali rozkazów?!
    - Być może rządziliby Dywanem - odpowiedział uprzejmie Pismire.
    - Być może - zgodził się Brocando. - Kłopot w tym, że słuchanie rozkazów szybko uzależnia. A wszystko zależy od tego, kto rozkazuje.
    Dotarli do kolejnego załomu korytarza, za nim drzwi w ozdobnym, łukowatym portalu pilnowało dwóch kolejnych wartowników. Glurk rzeczowo ujął pałę.
    - Nie! Tym razem zrobimy to po mojemu! - zdecydował Bane. I spokojnie ruszył w stronę żołnierzy. - Baczność! Prezentuj broń!... Dobrze. Chodźcie, panowie!
    - Był rozkaz nikogo nie wpuszczać... - miał wątpliwości jeden z wartowników.
    - My nie jesteśmy nikim - warknął Bane. - I to jest rozkaz!
    - Tak jest! - Wartownik strzelił obcasami.
    - Mnie tu nie ma, więc do kogo mówisz? - spytał Bane.
    Wartownik z trzaskiem przymknął szczękę.
    - Doskonale! Panowie: za mną.
    - Naturalnie to, że nas tu nie ma... - zaczął Ślepowron, ale Pismire złapał go błyskawicznie za kołnierz i pociągnął za sobą, dławiąc elokwencję w zarodku.
    
    
    W komnacie były cztery moule, z zaskoczeniem wgapiające się w nagle zmaterializowanego Snibrila. Był też młodzian mniej więcej w jego wieku, z oznakami dobrze rozwijającej się otyłości. Zaskakujące, ale miał znacznie krótszy czas reakcji niż moule - ze zdumienia przeszedł już w złość.
    - To nie kucharz! - zawył z oburzeniem. - Co on tu robi?!
    Snibril złapał go za ramię.
    - Idziemy... sire - polecił, po czym machnął mieczem w stronę mouli i dodał: - Stosunek sił jest jeden do czterech, co znaczy, że mam cztery razy większe szanse trafić któregoś z was niż na odwrót. W dodatku nikt z was nie wie, którego wybiorę.
    Moule nie poruszyły się, za to jeden krzywo się uśmiechnął, a cesarz szarpnął się w uścisku Snibrila, próbując dać nogę.
    - Bardzo rozsądne posunięcie, sire - pochwalił uśmiechnięty moul.
    - Jestem tu, by cię uratować! - zdenerwował się Snibril. - Toż to są moule, które niszczą Imperium!
    - Imperium jest całkowicie bezpieczne! - oznajmił gładko cesarz.
    - Tak? A Tąpnięcie to co?
    - Jornarileesh i jego ziomkowie potrafią kontrolować Tąpnięcie. Tąpnięcie atakuje tylko moich wrogów, prawda?
    - Prawda, sire. - Jornarileesh był wysoki jak na moula i sądząc po minie, zdecydowanie za sprytny.
    - Tąpnięcie atakuje wszystko! - warknął Snibril.
    - Co dowodzi, że mam wielu wrogów - wyjaśnił mu cesarz.
    - Moule bez ostrzeżenia ruszyły ku niemu i nagle sposób rozumowania Zwinnów nie był już tak atrakcyjny jak dotąd.
    - Rzuć miecz i puść go - polecił Jornarileesh. - Jak nie, to przywołamy Tąpnięcie.
    - Zaraz, teraz? - upewnił się Snibril.
    - Tak!
    - A to sobie przywołujcie.
    - Nie! - pisnął cesarz.
    - Nie mogą, sire - uspokoił go Snibril, nie czując najmniejszego ucisku na czaszkę. - To tylko pusta groźba. Oni nie potrafią przywołać Tąpnięcia; nikt nie potrafi.
    Mając chwilkę czasu, rozejrzał się po komnacie. W podłodze w jednym z rogów ziała wygryziona dziura i nagle wszystko stało się jasne.
    - Przedostaliście się z Podspodzia, sprytne - pochwalił. - Dumii słuchają rozkazów bez krzty krytyki i wykonują je bez zastanowienia, toteż wystarczyło opanować źródło ich wydawania. A żeby tego dokonać, wystarczyło nastraszyć tego... tego idiotę!
    - Co?! - Obiekt krytyki poczerwieniał ze złości. - Ja cię każe wy...
    - Och, zamknij się!
    Moule dobyły broni, nadal się zbliżając. W gruncie rzeczy przewagę miał jednak Snibril, każdy z nich bowiem czekał, aż któryś z pozostałych zacznie pierwszy. W końcu jeden zaczął. W prawdziwej walce wcale nie ma fechtunku ani finezji - realna walka na miecze przypomina spotkanie dwóch wiatraków, bo chodzi o to, by zabić lub poważnie zranić przeciwnika, nim jemu się to uda, a nie o to, żeby ładnie wyglądało. Tym razem wiatraków było pięć, toteż nikt nie był w stanie ich skoordynować, a momentami odgłosy przypominały kuźnię na pełnych obrotach.
    Snibril położył jednego moula, gdy drugi wrzasnął coś po swojemu i w dziurze pojawiły się dwa następne. Był już najwyższy czas, by wycofać się na z góry upatrzone pozycje. W tym wypadku upatrzoną pozycją były drzwi, w które Snibril załomotał ile sił.
    - Mealy! Otwieraj!
    Drzwi otwarły się posłusznie, ukazując pustą komnatę. Nie zrażony tym Snibril wpadł do niej, ciągnąc za sobą cesarza. A za nim wpadły moule. Ostatniego ukryty za drzwiami Mealy rąbnął toporem w łeb, zmieniając z punktu układ sił. Kucharze, ukryci po obu stronach drzwi pod ścianami, weszli za nim, a raczej wkuśtykali, na pole bitwy.
    - Chopy: ich cztyrech, nos siedm, trzech sie nie bawi - zdecydował Mealy.
    - Więcej wyłazi przez dziurę w podłodze! - poinformował go Snibril, nie puszczając cesarza.
    - Fajno!
    - Co się tu wyprawia...?! Dlaczego...  - Cesarz już nie był zły: był przestraszony i zdecydowanie mniej napuszony. W efekcie wyglądał prawie jak człowiek i przez chwilę Snibrilowi zrobiło się go żal.
    W następnej chwili kucharze zakończyli spotkanie wynikiem dwa do zera. Ostatnie dwa moule prysnęły przez dziurę w podłodze, omal się przy tym nie zabijając, i kucharze zostali panami pobojowiska. Dziurę przykryto przewróconym drewnianym stołem na dwanaście osób i Mealy z zadowoleniem przyjrzał się otoczeniu.
    - No i to by było na tyle - stwierdził. - Fajrant.
    - Obawiam się, że to dopiero początek - sprowadził go na ziemię Snibril. - Pod nami może ich być tysiąc albo i więcej...
    - Wszyscy muszą robić, co każę! - wrzasnął nagle cesarz. - Ja tu rządzę!
    Podoficerowie popatrzyli na niego z politowaniem.
    - Powinniśmy chronić cesarza - bąknął jeden ze szczerą wątpliwością.
    - Gadanie - warknął Mealy. - Ka by my go wciepli w ta dziura, to jego kamraci tyż by go chronili, nie?
    Cesarz spojrzał na niego nieco wypłoszony, potem zerknął na Snibrila i znów na sierżanta kuchmistrza. Oczka miał świńsko-kaprawe, pasujące do charakteru.
    - Straż! - zawył nagle.
    Ku zaskoczeniu wszystkich drzwi do jednej z komnat otworzyły się z trzaskiem, wpuszczając uzbrojone postacie.
    - Chcę, żeby ci tu znaleźli się w lochu! - wrzasnął cesarz.
    - Doprawdy? - spytał uprzejmie Bane. - A dlaczego?
    
    
    Godzinę później sytuacja wyglądała nieco inaczej. Przede wszystkim w Ware znalazło się wojsko. Na pisemny rozkaz cesarza, żeby uniknąć zbędnych a rozwlekłych z zasady wyjaśnień. Cesarz podpisał go zupełnie dobrowolnie po zwięzłym wyjaśnieniu Glurka, że jak dobrowolnie nie podpisze, to będzie miał okazję się przekonać, co to są "prawdziwe kłopoty".
    A potem odbyła się rada wojenna.
    - Wiedziałem, że to się tak skończy! - zagaił Bane. - Kiedyś cesarzy wybierano, dopiero Targon wprowadził dziedziczenie funkcji, żeby zapewnić przyszłość swojemu synkowi ofermie. I prawie nikt nie protestował! Toż to prawie równie złe jak monarchia absolutna!
    - Tego już za wiele! - zdenerwował się Brocando.
    - Przepraszam, masz rację. Zwinnowie przynajmniej mają królów od dawna, a ty jesteś całkiem dobry w królowaniu.
    - Może byście tak przestali się kłócić - zaproponował Snibril. - Mieliśmy zająć się tematem "Co knują moule i co my na to".
    - Robią to, co zawsze ostatnimi czasy - stwierdził Bane. - Czekają na Tąpnięcie, żeby przełamać zdezorganizowaną obronę. Tutaj po prostu zrobili się troszkę zbyt niecierpliwi.
    - Może tym razem będziemy mieć szczęście - odezwał się Ślepowron. - Naturalnie, mówiąc "szczęście", miałem na myśli...
    - Nie będziemy mieli - przerwał mu Pismire. - Wioska, Karkołom i Ware leżą w linii prostej, jak wynika z mapy.
    - A to coś znaczy? - zainteresował się Snibril.
    - Nic dobrego - wyjaśnił Pismire. - A w ogóle gdzie cesarz?
    - Glurk i kucharze zamknęli go w piwnicy. Najwyżej się ożłopie - wyjaśnił dla odmiany Bane. - Jak sobie popije, przestanie wrzeszczeć, a wypić lubi. A co do zbrojnych, mamy wszystkich mniej niż tysiąc pięćset.
    - Dojdzie trochę niewprawnych rekrutów, ale część wojska odejdzie, bo starców, kobiet i dzieci nie da się zostawić bez opieki. Wszystkich trzeba wyprowadzić z miasta, bo z tego, co widziałem w Tregon Marus, wynika, że kto zostanie, długo nie pożyje. A gdy się ich wyprowadzi, trzeba ich będzie pilnować - podsumował Pismire.
    - Nie trzeba - sprzeciwił się Brocando. - Wystarczy uzbroić kobiety.
    - Żarty na bok! - parsknął Bane. - One nie wiedzą, jak się walczy.
    - Nasze wiedzą!
    - Taak? A z kim?
    - Z nami - przyznał nie zmieszany Brocando.
    - On może mieć rację - odezwał się Pismire. - Moja babcia miała krzepę jak zapaśnik. Taki moul długo by leciał, gdyby go strzeliła na odlew w pysk.
    - Zabraniam! - uniósł się Bane. - Walczące kobiety to nie wojna, tylko wiejskie wesele! Brocando: masz zadanie zapewnić im całkowite bezpieczeństwo, ale bez żadnych głupich pomysłów. I żeby nie było żadnych niejasności, zgoda?! Poza tym one nie mają zielonego pojęcia o taktyce!
    - Może nie muszą. - Brocando uśmiechnął się i widząc minę generała, dodał pospiesznie: - Dobrze, już dobrze. Rozumiem. Żadnych walczących kobiet - obiecał, tylko uśmiechał się przy tym jakoś dziwnie.
    - Doskonale. Zresztą i tak nie mielibyśmy ich w co uzbroić - mruknął Bane.
    - W pałacu jest zbrojownia! - przypomniał Ślepowron.
    - A w zbrojowni jedynie dziura w podłodze! - rzekł Bane. - Moule wyniosły całą broń i spożytkują ją na nas!
    - No, cóż... - zaczął Brocando.
    - Zdaje się, że zamierzasz zasugerować, iż najprościej byłoby zdobyć potrzebną broń na moulach? - spytał lodowato Bane.
    - No, cóż... 
    - No i nic. Jest ich zbyt wielu wokół nas i pod nami i tylko czekają na nasz błąd. Jeśli go nie popełnimy, zaatakują zaraz po Tąpnięciu, a na to będziemy przygotowani. Nie ma sensu niepotrzebnie ryzykować - zdecydował Bane i dla podkreślenia swych słów uderzył pięścią w stół.
    - Mogę w tym pomóc - powiedział niespodziewanie Snibril, zwracając ogólną uwagę. - Potrafię wyczuć zbliżanie się Tąpnięcia. Później niż moule, lecz szybciej niż zwierzęta. A to da nam czas na ewakuację Ware.
    - Prawda - przyznał Careus. - Sam widziałem.
    - To faktycznie może pomóc - przyznał bez przekonania Bane.
    - Nie rozumiesz - poinformował go Snibril. - Co moule robią przed Tąpnięciem?
    - Skąd mam wiedzieć? Może piją, może śpią, może leżą, zatykając sobie uszy, jeśli mają krztynę zdrowego rozsądku. Nie jestem Wightem...
    - Dobra, nie jesteś - zgodził się Snibril. - A czego moule spodziewają się, atakując?
    - Znaleźć zdemoralizowanego, poranionego i zdezorganizowanego... - Bane umilkł, by po chwili dodać: - Wiesz, to się może udać. Ostrzeżony - uzbrojony!
    Zapadła cisza, gdy reszta przetrawiała nowiny.
    - Dobrze - przerwał ją Brocando. - Ale może mi ktoś wyjaśni, co ma do tego wszystkiego fryzjer? Dlaczego mamy się dać ostrzyc?
    
    
Rozdział 20
    
    
    Wygrali.
    I to było mniej więcej wszystko, co napisano potem w rozmaitych monografiach i innych podręcznikach historycznych powstałych po odbudowie Ware, nazwanego Nowym Ware. Zdecydowanie ważniejsze było wybranie Bane'a na prezydenta. Był doskonałym kandydatem: uczciwy, odważny i zupełnie pozbawiony wyobraźni, dzięki czemu godny zaufania według Dumii. Poza tym ci, którzy pisali owe monografie czy inne podręczniki, byli nieobecni w czasie bitwy.
    Tak zresztą zawsze jest z autorami dzieł historycznych.
    
    
    Pierwszą sprawą była broń.
    Tym zajął się Mealy, zaczynając od włóczni. Jak się solidnie przywiąże kuchenny nóż do kija od miotły, to nie ma wielkiej różnicy. Zwłaszcza dla tego kto stoi po stronie ostrza. Jeśli nabije się kawałek niegrubego włosa gwoździami, otrzymuje się maczugę zdecydowanie nieekskluzywną, można nią bowiem przyłoić każdemu. A kuchennych noży, kijów od mioteł czy gwoździ w mieście nie brakowało.
    Drugą sprawą było wyszkolenie.
    Tym zajęli się sierżanci oraz Glurk, który według opinii Mealy'ego był urodzonym sierżantem, cokolwiek by to znaczyło. Dzięki ich entuzjazmowi praktycznie nie widziało się w mieście mężczyzn poza staruszkami i zupełną smarkaterią.
    Trzecią sprawą były kobiety i dzieci.
    Opiekę nad nimi przejął dziwnie nie protestujący Brocando. Odsunięcie go od największej bójki w okolicy powinno obrodzić lawiną zażaleń, oszczerstw i gróźb, a tymczasem wydawał się z tego zadowolony. Snibril miał na ten temat swoją teorię, ale z różnych względów wolał jej nie rozgłaszać.
    Czwartą sprawą była taktyka.
    Tym zajął się osobiście Bane, miotając się od narady do musztry i od mapy do inspekcji prac ziemnych pospiesznie wykonywanych w pobliżu murów.
    Żeby nie powstała piąta sprawa, Pismire spacyfikował Ślepowrona.
    Dokonał tego, grając z nim w dziwną grę polegającą na przesuwaniu miniaturowych żołnierzyków po pokratkowanej i pomalowanej na dwa kolory planszy. Gra była nienerwowa, a długo trwała, dzięki czemu Ślepowron nie miał ani czasu, ani okazji przysporzyć kłopotów albo narozrabiać w inny nieprzewidziany sposób, do czego miał talent.
    Pozostawiony bez zajęcia Snibril plątał się samodzielnie niczym smród za wojskiem.
    Pewnego ranka Bane i Snibril stali na barbakanie chroniącym główną bramę, przypatrując się włosom. Stanowisko to było stale obsadzone i wyposażone w róg sygnałowy, by ostrzec miasto w razie niespodziewanej napaści. Napaść taka nie zdarzyła się od bardzo dawna, ale Dumii byli przywiązani do tradycji.
    - Nie ma co męczyć wzroku - stwierdził Snibril. - Patrole jak dotąd nic nie znalazły, a następne są właśnie wśród włosów.
    - Nie wypatrywałem mouli.
    - A czego?
    - Co? Och, niczego... - mruknął nieco zmieszany Bane.
    - Postaci w bieli. - Snibril się uśmiechnął. - Też ją widziałem...
    - Musi obserwować, jeśli chce, by coś się zmieniło... - Bane wyprostował się. - Jest zbyt spokojnie. Nie podoba mi się to!
    - Wolę, jak jest za cicho niż za głośno: przynajmniej w pobliżu się nie biją.
    - Jak twoja głowa?
    - Na miejscu i bez zażaleń.
    - Hmmm.
    Specjalne fortyfikacje otaczające miasto były prawie gotowe dzięki wysiłkom wszystkich, których tylko można było do ich kopania zagonić. Była to sieć wyrytych w kurzu okopów z ładnie usypanym przedpiersiem. Trudno ją było dostrzec nawet ze skraju włosów, a teren był regularnie patrolowany. Moule nie powinny nic o niej wiedzieć.
    - Na początku fosa i wał stanowiły jedyną obronę Ware - odezwał się Bane. - A wokół byli sami wrogowie.
    - Ciekawe, czemuż to moule chcą nas zniszczyć...
    - Każdego coś pcha do działania...
    - Jesteśmy gotowi. Wszystkie dziury zostały zatkane, cesarz siedzi w lochu... Teraz możemy tylko czekać... Ciekawe, co będzie potem...
    - Myślisz, że będzie jakieś potem? - zainteresował się Bane.
    - Zawsze jest jakieś potem. Glurk mówił, że to właśnie wam powiedziała Culaina. Trzeba się tylko postarać, żeby to potem było takie, jakie chcemy. - Snibril potarł czoło, które zaczęło go swędzić.
    - Nie możemy być gotowi w nieskończoność... - zaczął gderać Bane.
    Snibril potarł ucho.
    - Bane...
    - Z tego, co mówiłeś, wynikało, że Wightowie nam pomogą, a tymczasem po prostu uciekli...
    - Bane...!
    Bane czym prędzej się odwrócił.
    - Dobrze się czujesz?
    Snibril miał wrażenie, że coś mu przyprasowuje uszy do głowy.
    - Tąpnięcie? - upewnił się Bane.
    Snibril łagodnie skinął głową, mając wrażenie, że ta za chwilę mu odpadnie.
    - Ile mamy czasu?
    Snibril pokazał mu pięć palców i Bane rzucił się ku wiszącemu na murze instrumentowi. Gdy weń dmuchnął, pierwsza wydobyła się z rogu chmura kurzu. Następne dmuchnięcie dało przeraźliwy dźwięk znany jako "sygnał alarmowy".
    Jak zwykle, gdy od dawna wiadomo, że istnieje jakiś sygnał alarmowy i ludzie wiedzą, jak on brzmi, to nie mają prawa zachowywać się właściwie, gdy go w końcu usłyszą. Z zasady łażą jak stado baranów, zadając całą masę głupich pytań, jak na przykład:
    "Ktoś się chyba wygłupia?!"
    "Co to było?!"
    "Kto się bawi sygnałówką?!"
    "Znowu ten cholerny próbny alarm?!"
    Tak właśnie zareagowali mieszkańcy Ware, doprowadzając Bane'a prawie do apopleksji.
    - Durnie! - ryknął, aż echo poszło. - To nie ćwiczenia, tylko prawdziwy alarm!
    Na dole zapanowała cisza.
    A potem rozpętało się piekło aktywności - zupełnie jakby ktoś wsadził kij w mrowisko.
    Snibril osunął się na kolana, nie zwracając uwagi na tumult i krzyżujące się w powietrzu rozkazy:
    - ...drużyna trzecia na główny plac! Trzymać się z dala od budynków!
    - ...bandaże! Który cymbał zadział opatrunki?!
    - ...i pamiętać, że mogą wyleźć z dołu!
    Snibril zaczynał nabierać pewności, że ma płaską głowę. Co nie zmieniało faktu, że w końcu instynkt samozachowawczy miał dość i przejął nad nim kontrolę, zmuszając go do zejścia - a raczej zjechania - z drabiny prowadzącej prosto do miejsca, w którym przywiązał Rolanda. Wcześniej przygotowana drabina okazała się zbawieniem, do schodów bowiem nie byłby w stanie dotrzeć. Z najwyższym trudem odwiązał wodze i wgramolił się na grzbiet wierzchowca. Resztę zrobił już Roland - dołączył do wylewającej się przez bramę ludzkiej rzeki.
    Mniej więcej w tym samym momencie, czując zbliżające się niebezpieczeństwo, zaniepokoiły się zwierzęta. Zatrąbił jakiś pone, zawtórowały mu inne, a do koncertu dołączyło rżenie koni i wycie psów.
    Budynki zaczęły łagodnie drżeć, a otaczające miasto włosy przyginać się (chwilowo jeszcze bezdźwięcznie).
    A potem zatrzeszczało i zaskrzypiało, gdy tysiące włosów zgięły się prawie wpół, jakby pod olbrzymim ciężarem. Centrum Tąpnięcia stanowiło Cesarskie Ware.
    Ludzie nie potrzebowali lepszej motywacji - wypadali z miasta tak szybko, jak to było możliwe, byle dalej od budynków. Tempo mieli takie, że dotrzymywali kroku Rolandowi, który wypadł z bramy kłusem...
    Ziemia uniosła się, uderzając od spodu w domy, rzeźby i mury, które z trzaskiem zaczęły pękać i zmieniać się w gruzy. Z wyraźnym pyknięciem słuch Snibrila wrócił do normy, a głowa do okrągłości. Rozejrzał się z ulgą, ponownie zdolny do myślenia. Ware spowiła chmura kurzu wzbitego przez rozlatującą się zabudowę. Mury obronne rysowały się, pękały i waliły w gruzy, ale prawie wszyscy zdołali się wydostać na czas. Grupa żołnierzy, zgarniając przed sobą maruderów, wypadła za bramę. Za nimi barbakan rozsypał się w malownicze rumowisko.
    Wyglądało to zupełnie tak, jakby Tąpnięcie chciało zabić i zniszczyć serce Imperium, a przecież Pismire uważał, że jest to zjawisko naturalne, żywioł. Nie zbadany, ale naturalny jak słońce czy wiatr. Świadomość, że można zostać zabitym przez coś, co nawet nie zdaje sobie z tego sprawy, nie była miła, ale Snibril nie miał czasu, by się nad tym zastanawiać, gdyż zagalopował się zbyt blisko włosów.
    Z których właśnie wyroiły się moule.
    Osadził Rolanda gwałtownym szarpnięciem wodzy, zawrócił w miejscu i pognał z powrotem do Ware. Gdy wierzchowiec przeskoczył nad okopem, z rowu wyjrzała głowa Bane'a.
    - Są ich tysiące! - sapnął Snibril.
    - Strach utrudnia liczenie. - Bane był nieporuszony. - Poczekaj, aż będą bliżej.
    Snibril zsiadł, przegonił konia klapsem i osunął się w wykop, którego załogę na tym odcinku stanowili łucznicy XV Legionu. Żołnierze spokojnie obserwowali zbliżającą się, wyjącą czarną ścianę.
    - Sierżancie Careus, niech ludzie się przygotują! - rozkazał Bane. - Strzelać dopiero na mój rozkaz.
    - Tak jest, panie generale!
    Snibril rozróżniał już poszczególnych napastników.
    - Jeszcze nie - mruknął Bane, widząc jego pytające spojrzenie. - Pierwsza salwa jest najważniejsza.
    Nagły ruch z tyłu zwrócił uwagę obu, toteż odwrócili się jak na komendę - biało ubrana postać stała nieruchomo, wpatrując się w nadciągającą hordę. A potem zniknęła.
    - Sierżancie Careus - odezwał się Bane, niegłośno, lecz donośnie. - Teraz!
    Careus uśmiechnął się radośnie i wyprostował.
    - Tak jest! Pierwszy pluton gotuj łuki! Naciągać... puszczaaj! Pluton drugi wystąp! Naciągać... puszczaaj! Pluton pierwszy...
    Niewielu miało okazję opisać imperialnych łuczników w boju, choć występowali często. Większość bowiem tych, którzy widzieli, było po stronie celów, a chmura zbliżających się strzał wpływa zdecydowanie niekorzystnie na talenty pisarskie. Technika Dumii była prosta - łucznicy nie musieli być snajperami, za to powinno ich być dużo i musieli być doskonale wyćwiczeni, by od pierwszego zwolnienia cięciw przeciwników zasypywał nieustający grad strzał. W tym akurat wypadku ilość zdecydowanie górowała nad jakością - w tłum szarżujących po prostu nie sposób było nie trafić.
    Z pola rozległo się wycie, dość gwałtownie przerwane - pierwsze szeregi padły przebite strzałami, a reszta musiała się przedzierać przez wyłączonych z walki.
    Tu atak został załamany, toteż Careus zostawił na wszelki wypadek drużynę lepszych strzelców, by wybierali konkretne cele, a sam z resztą pospieszył sprawdzić, jak poszło gdzie indziej. Snibril pospieszył z nimi.
    Tylko w jednym miejscu moule dotarły do okopów i toczyła się tam walka wręcz. A raczej dwie walki: w pierwszej Zwinnowie walczyli z moulami, w drugiej Zwinnowie tłukli się ze sobą o dostęp do mouli.
    Zwinnowie od dawna mieli opanowaną technikę walki z wyższym przeciwnikiem (bądź co bądź wszyscy ich przeciwnicy byli wyżsi, i to dwa do trzech razy). Otóż błyskawicznie wdrapywali się na przeciwnika, aż znaleźli się na wysokości jego ramienia, po czym trzymając się kurczowo jedną ręką, walczyli drugą. W praktyce wyglądało to tak, jakby połowa mouli próbowała się dziabnąć w głowę.
    
    
    Dwie szarże później do mouli dotarło, że bitwa nie przebiega tak, jak powinna. Zrobili więc przerwę i przegrupowali się na skraju włosów. Pole zasłane było trupami tak ich, jak i snargów, ale wciąż było ich zdecydowanie za dużo.
    - Mogą sobie tak walczyć cały dzień! - ocenił pogardliwie Brocando.
    - Oni mogą, my nie - odparł Bane.
    - A to dlaczego? Strat prawie nie ponieśliśmy!
    - W sile żywej, gorzej ze sprzętem. Chcesz się tam przespacerować i poprosić moule, żeby nam oddały strzały? - spytał zgryźliwie Bane. - Tych, które mamy, wystarczy na jedną szarżę. A potem będzie walka wręcz, oni zaś mają znacznie więcej rąk niż my. Jest ich więcej i będą mieli lepszą broń, gdy skończą się nam strzały.
    - Doskonale! - ucieszył się Brocando. - Lubię wyzwania!
    - Chyba zaczynają następny atak! - stwierdził Snibril, obserwując przedpole. - Nie, tylko paru tu jedzie...
    W ich kierunku dreptało niespiesznie pół tuzina snargów z jeźdźcami. Moule zatrzymały się w połowie drogi do ruin Ware.
    - Chcą pogadać - ocenił Bane.
    - Można im zaufać? - zaniepokoił się Glurk.
    - Nie. 
    - To dobrze. Nienawidzę ufać takim jak oni.
    - Ale porozmawiać można - dodał Pismire. - Rozmowa przeważnie daje korzyści.
    Tak więc rada w radę wyjechali moulom na spotkanie.
    Przywódcą mouli był Jornarileesh, tyle że w koronie z kryształu soli. Wyglądał i zachowywał się znacznie bardziej władczo niż poprzednio. Bane jednak zainteresowany był innym członkiem delegacji - Gormaleeshem.
    - No? - zagaił Bane bez ceregieli. - Co macie do powiedzenia?
    - Nazywam się Jornarileesh - oznajmił prawie cesarskim tonem dowódca mouli. - Oferuję wam pokój. Nie możecie wygrać, a czas pracuje dla nas.
    - Mamy masę ludzi i broni, więc nie widzę powodu, byśmy nie mieli wygrać.
    - A jedzenia też macie masę?
    Bane zignorował pytanie i spytał:
    - Jaki rodzaj pokoju proponujesz?
    - Rzućcie broń, a potem ustalimy detale.
    - Najpierw mam rzucić miecz, tak? - upewnił się Bane, zupełnie jakby poważnie rozważał propozycję.
    - Tak! - Jornarileesh przyjrzał im się po kolei z lekką pogardą. - Ani ty, ani pozostali nie macie wyboru: albo przyjmiecie moje warunki, albo zginiecie. Wy zaraz, reszta wkrótce.
    - Bzdury! - warknął Snibril. - I kłamstwa! Tak samo jak w Karkołomie i Wysoczyźnie.
    - Rzucić miecz... - powtórzył Bane. - Całkiem atrakcyjny pomysł... - Powoli wyjął miecz z pochwy, trzymając go tuż przy jelcu za ostrze. - Gormaleesh?! - zawołał, po czym błyskawicznym ruchem uniósł ramię i cisnął. Miecz ze świstem przeciął powietrze i wbił się w szyję moula. Gormaleesh zwalił się bezgłośnie z siodła. - Taak... - Bane popatrzył z zadowoleniem na swoje rękodzieło. - Tak rzucamy broń w Ware. Ostrzegałem go, że jak się następnym razem spotkamy, to go zabiję. Widać nie miał instynktu samozachowawczego.
    Po czym zawrócił konia i pognał w stronę miasta, a pozostali za nim.
    Na placu pozostało pięć mouli. Jornarileeshowi nie drgnęła nawet powieka.
    - Zaskoczyłeś mnie - przyznał Pismire. - Dumii z zasady się tak nie zachowują.
    - Jego też zaskoczyłem. Poza tym wy byliście tylko zaskoczeni, a Gormaleesh wyciągał miecz. Zauważył to któryś?
    - Przygotowują się do następnej szarży - oznajmił Glurk.
    - Aż dziw bierze, że nie spróbowali ataku z Podspodzia - zauważył Pismire.
    - Spróbowali - w głosie Glurka była czysta satysfakcja. - Wyszli pod kompanią Mealy'ego. - Drugi raz nie spróbowali.
    - No cóż, postaramy się, by zapamiętali tę szarżę. - Bane zsiadł z konia przy okopach. - Powiedzcie Wielgozorowi, aby przygotował swoich. Tym razem użyjemy wszystkiego, co mamy!
    - Wszystkiego?! - ucieszył się Brocando bez wyraźnego powodu i odjechał na tyły.
    Teraz mogli jedynie czekać.
    - A tak w ogóle - przypomniał sobie Snibril - to ile mamy żywności?
    - Na cztery do pięciu posiłków - odruchowo odparł zamyślony Bane.
    - Faktycznie niewiele.
    - Może się okazać, że będzie jej aż za dużo.
    - Czekanie zawsze jest najgorsze - westchnął Pismire po dłuższej chwili.
    - Nie jest - sprzeciwił się Ślepowron, któremu profilaktycznie nie dano miecza, żeby kogoś nie skaleczył. - Najgorsze to zostać posiekanym albo skłutym dzidami. Czekanie jest tylko nudne. Mówiąc "nudne"...
    - Ruszyli! - przerwał mu Glurk, łapiąc włócznię.
    - Przegrupowali się, żeby przełamać obronę w jednym miejscu - stwierdził rzeczowo Bane. - Panowie, mamy pecha: przełamują tutaj! Ma może ktoś zapasowy miecz?
    
    
    Pismire twierdził, że bitwa to zwały trupów i ogólny zamęt. I tak też to wyglądało, gdy łucznikom zabrakło strzał. Walka wręcz, szarże, kontrataki i przeciwuderzenia. Historycy później porysowali eleganckie mapki, zaznaczając szczególnie istotne epizody: tu Zwinnowie zaskoczyli wypoczywający odwód mouli i wyrżnęli go do nogi, tu zbieranina Mealy'ego została okrążona i spotkałby ją ten sam los, gdyby nie desperacka szarża Munrungów i stada pod dowództwem Wielgozora, tu Bane załatwił zastępcę Jornarileesha, likwidując wyłom, a tu Ślepowron ubił snarga posłańca (przypadkiem), dzięki czemu nie nastąpiło przegrupowanie i kolejny atak mouli się załamał.
    Mapy narysowane po fakcie - jak to mapy - oddają przebieg bitwy, ale nie są w stanie oddać strachu, podniecenia czy bohaterstwa, które często od tchórzostwa dzieli ledwie krok. Potem zawsze jest milej. W dodatku w trakcie walki większość jej uczestników i tak nie wie, co się dzieje dalej, niż są w stanie zobaczyć. O tym, kto wygrał, dowiadują się przeważnie, gdy opadnie kurz i podliczy się, kto przeżył i gdzie...
    Snibril zrobił unik i pchnął. Moul zwalił się bezgłośnie z rozpłataną szyją. Co i tak niewiele zmieniło, mouli bowiem było wokół pełno. Ciął następnego przez brzuch, przeskoczył przez drgające ciało i niespodziewanie znalazł się na kawałku otwartej przestrzeni. Otaczały go moule z uniesionymi mieczami...
    - Stać! - Jornarileesh uniósł dłoń. - Jeszcze nie. Dopilnujcie, żeby nam nikt nie przeszkadzał... To ty próbowałeś uratować to nic zwane cesarzem. Jestem ciekaw, dlaczego wciąż walczycie. Wasze miasto zostało zniszczone. Wygrać nie możecie, a nawet gdyby wam się udało, to nie macie do czego wrócić.
    - Ware będzie naprawdę zniszczone, kiedy przestaniemy walczyć. A ruiny można odbudować.
    - Odbudować, powiadasz? Hm... no, niech będzie. A to pierwsze? Jak to możliwe?
    - Bo Ware jest wszędzie. Ono jest... wewnątrz ludzi!
    - Aha! - ucieszył się moul. - A to zaraz sprawdzimy dokładnie gdzie.
    Za nim nagle coś zatrąbiło i grupa rozprysła się, gdy przegalopował pone. Snibril otrząsnął się i dołączył do walki.
    Przegrywali - na miejsce każdego zabitego moula zjawiało się dwóch następnych. Było ich po prostu zbyt wielu. Snibril stoczył się w dół i wstał. W pobliżu Bane odcinał się dwóm przeciwnikom, a raczej kończył się odcinać - jeden moul właśnie walił się na ziemię, a drugi już był martwy, tylko jeszcze o tym nie wiedział. Dotarło to doń, gdy nogi się pod nim ugięły - stał w kałuży własnej krwi.
    - Przegrywamy - wychrypiał Snibril. - Potrzebujemy cudu!
    - Cudami nie wygrywa się wojen - oświecił go Bane, widząc trójkę nowych przeciwników wyłaniających się zza zrujnowanego budynku. - Wojnę wygrywa się zaskoczeniem albo przewagą liczebną...
    Za nimi zabrzmiała trąbka, niezbyt składnie, za to radośnie. Moule wrosły w ziemię, a Snibril i Bane odwrócili się zaskoczeni. Spomiędzy ruin wyłoniła się dumnie armia. Nie była oszałamiająco wielka, za to zdeterminowana. Na jej czele maszerował Brocando wykrzykujący ostatnie instrukcje:
    - Madame! Proszę łaskawie trzymać za drugi koniec! Drogie panie, nie pchajcie się tak: mouli starczy dla wszystkich! Ostrożnie z tą włócznią, bo kogoś pani uszkodzi...
    - Przecież o to chyba chodzi, młody człowieku? - zdziwiła się starsza i elegancka niewiasta, która nie powinna znaleźć się bliżej jak milę od pola walki.
    - Chodzi, droga pani, ale dokładniej o to, żeby uszkodzić przeciwnika, nie siebie, a pani jest łaskawa trzymać tę dzidę drzewcem do przodu. Proszę ją uprzejmie odwrócić. O, ten ostry koniec to jest grot. Teraz dobrze.
    - W takim razie proszę się odsunąć, młodzieńcze, żebym wreszcie mogła go użyć!
    Moule spoglądały na to w zupełnym osłupieniu, dzięki czemu obrońcy zdołali nieco wyrównać dysproporcję sił. Gdy się ocknęły, było już za późno - damski odwód dotarł już do pierwszej linii.
    Kobiety nie były dobrze wyszkolone - bądź co bądź Brocando nie miał na to zbyt wiele czasu i nawet pomoc Mealy'ego nie mogła tu wiele pomóc, ale to właśnie, po entuzjazmie, było ich głównym atutem. Żołnierze walczyli w określony sposób. Sposób był skuteczny, ale przewidywalny, gdyż armia nie popierała nowinek. A te właśnie improwizowały niewiasty. Otóż można sparować cios włócznią, ale mając uprzednio do czynienia z Dumii, nikt się nie spodziewa, że dostanie drzewcem po łydkach, a jak będzie padał, to go przyszpilą do ziemi. A tak właśnie walczyły podopieczne Brocanda. Walczyły brzydko, ale skutecznie.
    Tyle, że na dłuższą metę i to okazało się niewystarczające - kolejny atak zepchnął obrońców w ruiny miasta.
    
    
    Ukryta w gęstwinie Culaina obserwowała to z ponurą miną. Przemieszczając się bez poruszania, mijała przyszłość za przyszłością, a wszystkie były takie same: moule zwyciężyły, wyrzynając obrońców. Ostatnia szansa cywilizacji Dywanu przepadła. Nagle znalazła jedną, w której tak się nie stało. Zazwyczaj przyszłości chadzają stadnie (a już co najmniej parami), a ta była pojedyncza. Sierota. Prawdę mówiąc, w ogóle nie miała prawa istnieć. Była to ta jedna szansa na milion, że moule jednak przegrają.
    Dumii byli dziwnym narodem - przekonani o swej rzeczowości i przeciętni, praktyczni jak szpadel, o wyobraźni na poziomie młotka, a mimo to w świecie pełnym chaosu i rzeczy, których nawet nie próbowali zrozumieć, zachowywali się, jakby naprawdę wierzyli we własne wynalazki. Jakby takie rzeczy jak "prawo" czy "sprawiedliwość" faktycznie mogły istnieć i działać. A mieli zbyt mało wyobraźni, by zdać sobie sprawę, jak naprawdę urządzony jest ten świat. Najbardziej zaskakujący było to, że mieli w ogóle jakąś szansę na przyszłość.
    Culaina uśmiechnęła się, sprawdzając, jak ta szansa wygląda.
    Gdyż to, czego jest się świadkiem, można zmienić...
    
    
    Moule wycofały się po raz kolejny.
    Nikt nie miał wątpliwości, że jedynie w celu przegrupowania. Obrońcy i tak nie mieli żadnej drogi odwrotu. A Jornarileesh należał do osobników, którym oczekiwanie przy pewności zwycięstwa sprawia przyjemność.
    Snibril odnalazł Glurka i Bane'a siedzących w cieniu jakiejś ruiny. Widać było, że obaj mają dość. Starsza, dystyngowana dama opatrywała ramię Glurka czymś, co do niedawna musiało być elegancką halką.
    - No, cóż... - westchnął, opadając przy nich na ziemię. - Przynajmniej skończymy, walcząc... Historia powinna to docenić.
    - Siedź spokojnie! - fuknęła dama.
    - Wątpię, by moule interesowały się historią. - Bane otworzył jedno oko. - A to oznacza koniec ksiąg i koniec historii...
    - Jakoś tak właśnie to jest najgorsze - przyznał Snibril.
    - Przepraszam - odezwała się dama. - Jestem lady Cerilin Vortex, wdowa po majorze Vorteksie...
    - Pamiętam go. - Bane otworzył drugie oko. - Doskonały żołnierz.
    - Dziękuję. Chciałam tylko powiedzieć, że brak historycznych książek nie jest najgorszy, najgorsze jest prawdopodobnie umieranie. Historia potrafi zadbać o siebie.
    - Jesteśmy ogromnie... wdzięczni... za waszą pomoc, madame - wykrztusił Bane.
    - Nie pomogłyśmy! - poprawiła go lady Vortex. - Wzięłyśmy udział!
    Snibril rozejrzał się dokoła. W zewnętrznym pasie ruin wszędzie praktycznie siedziały mniejsze lub większe grupy obrońców, opatrując rany i wypoczywając. Nigdzie natomiast nie było widać Pismire'a czy Brocanda.
    Wśród mouli zapanowało lekkie poruszenie.
    - Znów lezą! - obwieścił Snibril z westchnieniem.
    - Historia, co? - parsknął Glurk. - To się chyba nazywa ostatnia reduta.
    Lady Vortex rzeczowo złapała za miecz.
    - Zobaczymy, czy ostatnia! - warknęła tonem jasno wskazującym, że pierwszy moul, który ją spotka, będzie pechowym moulem, i dodała, patrząc na Bane'a: - Kiedy skończy się to szaleństwo, młody człowieku, będziemy musieli poważnie porozmawiać! Też byśmy miały ochotę mieć jakąś przyszłość...
    Moule z wrzaskiem ruszyły do ataku.
    Tyle że jakoś tak na pół gwizdka - ci z przodu nadal biegli, wrzeszcząc, ale coraz więcej tych z tyłu zwalniało i wrzeszczało jeden do drugiego, oglądając się za siebie. W efekcie po parunastu sekundach zamiast ataku przedpole pełne było kręcących się bez sensu mouli.
    Obrońcy przyglądali się temu w osłupieniu.
    - Co im się stało? - zdumiał się Glurk.
    - Coś jest we włosach... - odparł Snibril, wytężając wzrok.
    - Więcej mouli.
    - Wątpię... chyba się biją... czekajcie... to Wightowie! Cała masa Wightów! Właśnie zaatakowali moule!
    - No to mamy jedną szansę. - Bane nabrał powietrza w płuca i ryknął: - Do ataku!
    
    
    Moule, zaskoczone i zdeprymowane nagłym atakiem Wightów, straciły ducha do walki. Gdy zobaczyły atak obrońców, których uważały za praktycznie pokonanych, poszły w rozsypkę. Wightowie walczyli, jakby niczym innym w życiu się nie zajmowali, a do tego najlepszą bronią, jaką zdołali stworzyć. Cięli z chirurgiczną wręcz precyzją albo jak ktoś, kto właśnie znalazł nowy cel w życiu. Moule po prostu nie miały żadnych szans.
    I wiedziały o tym.
    
    
    Po wszystkim okazało się, że zginął Athan. Ale przynajmniej zginął, nie wiedząc o tym, a dzięki niemu na polu bitwy zjawili się Wightowie z całego Dywanu i przeważyli szalę zwycięstwa. Świadomość, że Przeznaczenie nie jest czymś stałym, a przyszłość można zmienić, spodobała im się wręcz niesamowicie.
    Głównie dlatego, że nigdy dotąd nie przyszła żadnemu z nich do głowy.
    
    
    Było po bitwie.
    Cesarza nie udało się znaleźć, ale też nikt specjalnie się o to nie starał. Nikt też nikogo nie pytał, ale wszyscy uznali, że powinien rządzić Bane. Wygrana bynajmniej nie oznaczała końca problemów, lecz raczej ich początek. Najpilniejsza była kwestia wyżywienia kilku tysięcy ludzi pozbawionych dachu nad głową i w znacznej części rannych. Naturalnie nie wybito wszystkich mouli - niedobitki pierzchnęły we wszystkie strony, a obrońcy byli zbyt zmęczeni, by daleko ich gonić. Imperium praktycznie leżało może nie w gruzach, ale w kawałkach. No i pozostała jeszcze kwestia Wysoczyzny. 
    Problem żywności rozwiązał Glurk. Jedzenia starczyłoby na jeden posiłek, lecz Glurk słusznie zauważył, że jak okiem sięgnąć, leżą zabite snargi, stanowiące doskonały półprodukt spożywczy, i bez sensu byłoby pozwolić mu się zmarnować.
    Bane spędził cały dzień - a raczej to, co z niego zostało - w nieco mniej zrujnowanym fragmencie pałacu, wysłuchując nie kończących się list problemów i z rzadka wydając zwięzłe rozkazy. Jednym z pierwszych było wysłanie kompanii do Karkołomu po wozy Munrungów.
    A potem przyprowadzono Jornarileesha.
    Miał ranę od pchnięcia włócznią, ale nie był umierający. A znaleźli go oprawiający snargi na pobojowisku i rada w radę, zamiast ubić od ręki, przywlekli do Bane'a.
    - Zgodnie ze starym zwyczajem powinniśmy go uczciwie osądzić - oświadczył Pismire.
    - A potem sprawiedliwie obwiesić - dodał Glurk.
    - Nie mamy czasu na rozrywki. Jornarileesh?
    - Pokażę wam, jak potrafi umierać moul - oznajmił dumnie zapytany.
    - To już widzieliśmy, lecz po pierwszym tysiącu nas znudziło - osadził go Bane. - Nie o to mi chodzi. Chcę wiedzieć, po co wyście na nas napadli? Dlaczego to wszystko?
    - Służymy Tąpnięciu! Tąpnięcie nienawidzi życia na Dywanie!
    - Kto ci takich głupot naopowiadał?! - zdumiał się Pismire. - Tąpnięcie to zjawisko naturalne, choć właściwiej byłoby je zwać kataklizmem. Mało zbadane, prawda, ale w końcu podda się naukowej obserwacji i dedukcji.
    Jornarileesh warknął na niego w odpowiedzi.
    - Znajdźcie jakiś cały loch i wrzućcie go tam - polecił Bane. - Jak będę miał czas, to z nim pogadam.
    - Wątpię, by został jakiś cały loch - zauważył Glurk.
    - To niech go zbuduje, a potem go tam wsadźcie.
    - Powinniśmy go zabić - upierał się Glurk.
    - Nie powinniśmy. Jesteśmy pod zbytnim wpływem Brocanda.
    - A dlaczego nie powinniśmy?! - rozindyczył się Brocando. - On by nas...
    - Bo nieważne, co on by i czym on jest! Ważne, kim my jesteśmy!
    Wszyscy się odwrócili i dopiero wówczas do Snibrila dotarło, że to on tak wrzeszczy.
    - Dlatego zbudowano Ware - dodał ciszej. - Bo ludzie mieli dość ciągłych walk i obaw o przyszłość. Tak powstało Imperium i dlatego było potrzebne.
    - Myśmy nigdy nie należeli do Imperium! - napuszył się jeszcze bardziej Brocando.
    - Tak? A jak przyszło wybierać, to po czyjej stronie walczyliście? - zdziwił się złośliwie Snibril. - Poza tym byliście częścią Imperium w praktyce, a teoria do spółki z dumą przesłaniała wam tylko fakt, że tak jest. Co byście zrobili, gdyby Imperium przestało istnieć? Wrócili do zrzucania winnych ze skały?
    - Ja tam nikogo z niczego od dawna nie zrzuciłem. Ale mogę to zmienić!
    Jornarileesh przyglądał się to jednemu, to drugiemu.
    - A dlaczego przestałeś zrzucać? - spytał Snibril.
    - No... bo to nie było... zresztą coś taki dociekliwy?! Przestałem i już!
    - I to oni? - w głosie moula było autentyczne zaskoczeni. - To oni mnie pokonali? Głupi, słabi, bez przerwy kłócący się ludzie?
    - Niespodzianka, prawda? - Bane uśmiechnął się. - Zabierajcie go wreszcie do tego lochu!
    - Domagam się honorowej śmierci!
    - Słuchaj mnie! - w głosie Bane'a zabrzmiał metal. - Gormaleesha zabiłem, bo tacy jak on nie powinni w ogóle plugawić Dywanu. Co do ciebie, to nie jestem do końca pewien, ale jak mnie jeszcze raz zdenerwujesz opowiadaniem bzdur, to utłukę tam, gdzie stoisz. Zabrać go wreszcie!
    Jornarileesh otworzył paszczękę, chcąc coś powiedzieć, i po paru sekundach ciszy zamknął ją z trzaskiem. Obserwujący zajście Snibril nie miał nawet cienia wątpliwości: Bane dotrzymałby słowa, i to nie dlatego, że się wściekł, tylko by rozwiązać następny problem. Zdecydowanie lepiej było mieć do czynienia z wściekłym moulem niż ze spokojnym Bane'em.
    - Snibril ma rację - odezwał się Pismire, gdy wyprowadzono milczącego moula. - Wszyscy przyzwyczaili się postępować po staremu, a my teraz musimy znaleźć nowy sposób życia. Bo inaczej nie będzie ani cywilizacji, ani postępu. Kłótnie do niczego rozsądnego nie prowadzą. Imperium musi...
    - Nie jestem pewien, czy będzie jakieś Imperium - przerwał mu Bane.
    - Co proszę?! Imperium musi być! - sprzeciwił się Pismire.
    - I kto tu mówi o postępie?! Chyba może być coś lepszego od Imperium... jeszcze się przez to do końca nie przegryzłem... - wyznał Bane. - Wiele mniejszych państw i miast połączonych i sprzymierzonych w jeden duży związek powinno być czymś lepszym od wielkiego, pojedynczego Cesarstwa. Tak mi się wydaje...
    - I kobiety powinny mieć coś do powiedzenia - dobiegło z tłumu.
    Była to naturalnie lady Vortex.
    - Być to może - zgodził się Bane. - Rzecz powinna być atrakcyjna dla wszystkich.
    W tylnej części tłumu widać było kilkudziesięciu Wightów, którzy dotychczas nie odezwali się słowem.
    - Coś dla każdego... - powtórzył Bane. - Powinniśmy dokładniej przedyskutować...
    Spośród słuchaczy wystąpił Wight i odrzucił kaptur, dzięki czemu okazało się, że w rzeczywistości on jest nią.
    - Muszę z tobą porozmawiać - oświadczyła dziewczyna, na co wszyscy Wightowie zdjęli kaptury. - Jestem Tarillion, sztygar. Teraz odchodzimy. Sądzimy... myślimy, że znów potrafimy widzieć przyszłość. Znowu ją pamiętam.
    - Przepraszam, nie rozumiem... - Widać było, że Bane faktycznie nic nie rozumie.
    - Wybraliśmy nową Nić i znów staliśmy się właściwymi Wightami. Sądzimy, że zaczynamy pamiętać nową przyszłość. Dlatego chcielibyśmy wrócić do naszego trybu życia. - Uśmiechnęła się nagle. - Pamiętam, że to powiedziałam.
    - Aha... - Bane wyglądał na zażenowanego, nie mogąc w żaden sposób zrozumieć, co rozmówczyni ma na myśli. - Cóż... miło mi, że się cieszycie. Jeśli możemy wam w czymś pomóc...
    - Spotkamy się. Jesteśmy... pewni.
    - Cóż, w takim razie dziękujemy za pomoc.
    Wightowie kolejno zaczęli wychodzić, a Snibril podążył za nimi.
    Z tyło rozpoczęła się kolejna dyskusja, którą właściwie należałoby nazwać kłótnią.
    Wightowie jakoś dziwnie się spieszyli, toteż Snibril zwiększył tempo, by nie zgubić ich w ruinach.
    - Tarillon!
    - Tak? - Odwróciła głowę, przyglądając mu się z ciekawością.
    - Dlaczego odchodzicie?
    - Próbowaliśmy tego... wybierania, tak jak mówił Athan. To jest okropne! Jak wy to potraficie robić i nie oszalejecie? Życie bez znajomości przyszłości, bez pewności, co za chwilę nastąpi, jest straszne! Może dla was nie, ale dla nas nie może być nic gorszego. Pomogliśmy stworzyć nową historię, a teraz wydaje się nam, że zaczynamy ją pamiętać. Jeśli tak, to wszystko wróci do normy. Jak wy wytrzymujecie tę niepewność?
    - Dla nas  t o  właśnie jest normalne.
    - Dziwne. To wymaga prawdziwej odwagi... Do widzenia. Zdecydowałeś się opuścić Ware.
    - Tak. Ale... skąd wiesz?
    - Mówiłam ci, że znowu zaczynamy pamiętać przyszłość! - Prawie się roześmiała.
    I odeszła
    
    
    Snibril odnalazł Rolanda tam, gdzie go zostawił po bitwie.
    Do zabrania miał niewiele - kawałek kurzu noszony na szczęście gdzieś zginął, groty do strzał zostały zużyte, a zapasowe buty miał na nogach. Został mu koc, nóż, kawałek linki i woreczek z monetami. No i naturalnie włócznia i miecz. Czyli praktycznie wszystko, czego potrzebował.
    - Odjeżdżasz? - rozległ się głos Pismire'a, gdy dociągał popręg.
    - Nie słyszałem cię...
    - Wiele czasu z wami spędziłem, a Munrungowie wiedzą, jak się skradać.
    - Fakt - przyznał Snibril. - Jestem pewien, że poradzicie sobie beze mnie.
    - Jeśli nie przestaniemy się spierać, to na pewno. Wychodzi na to, że kłótnie stanowią nieodłączną część postępu.
    - Chcę się dowiedzieć wielu rzeczy o Dywanie - wyznał Snibril. - Co to jest Tąpnięcie, na przykład... Zawsze mówiłeś, że pytania są kluczem do wiedzy.
    - Podobnie jak ciekawość - przypomniał Pismire.
    - Myślisz, że pomysł Bane'a ma sens?
    - Kto wie? To jednak prawda, że najwyższy czas spróbować czegoś nowego.
    - Wiesz, że Wightowie uważają nas za bardzo odważnych, bo ciągle podejmujemy decyzje? - spytał Snibril, dosiadając Rolanda. - Oni sobie z tym nie mogą poradzić. A my zawsze uważaliśmy, że to oni są wyjątkowi! Czego to się człowiek nie dowiaduje...
    - Zawsze tak uważałem.
    - Uważałeś. A ja chcę się dowiedzieć o wielu sprawach; jeśli nie odjadę, nigdy się nie dowiem. Chcę zobaczyć Stołonogę, Brzeg, i Podłogę.
    - To mi opowiesz, jak one wyglądają. Ja tylko o nich czytałem.
    - Jak to?! - zdumiał się Snibril. - Przecież opowiadałeś mi o nich?! To wszystko, te historie o Dywanie, to nie była prawda?!
    - Och, była. Gdyby nie były prawdziwe, nikt by się nie trudził ich opisywaniem - uspokoił go Pismire. - Zawsze chciałem podróżować i jakoś nigdy nie miałem czasu. Gdybyś tak znalazł chwilę czasu, by spisać co ciekawsze spostrzeżenia...
    - Wiem, bardzo byś się ucieszył. Jak znajdę chwilę, to spiszę. Cóż... w takim razie do zobaczenia!
    - Do zobaczenia!
    - I pożegnaj ode mnie...
    - Pożegnam.
    - Wiesz, jak to jest: rozstania są najgorsze.
    - Teoretycznie wiem. Będziemy na ciebie czekali!
    Ostatnie zdanie wykrzyczał, gdyż Snibril już wyruszył.
    Pismire odczekał, aż zniknie w oddali, i powoli wrócił do ruin pałacu i do kłótni.
    
    
    Snibril zatrzymał konia kawałek za Ware i wciągnął głęboko w płuca aromat Dywanu. Było mu trochę smutno, ale wiedział, że ma dokąd wrócić. A to znaczyło bardzo wiele. Uśmiechnął się i poklepał Rolanda po szyi.
    A potem z nadzieją - i rozwianym włosem - pognał galopem i zniknął w gęstwinie włosów.
    
    
KONIEC
    
    
    
    
    
    
    
