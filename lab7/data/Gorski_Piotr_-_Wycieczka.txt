Autor: Piotr Górski
Tytul: Wycieczka

Z "NF" 10/94


   Jesteśmy na wycieczce. Trwa to już jakiś czas. Wiecie, 
jak jest. Czasami coś się przedłuża i nic nie można na to 
poradzić.
   Oni dwaj są tu ze swoimi dupami. No i dobra, nie jest 
lekko, co mi do tego. Skleili się w pary i w parach mkną 
przez życie. Mają, co chcą. Dwie pary i ja sam. Chłopak do 
wyrwania, jak to się mówi. I jeszcze mówi się o mnie, że 
jestem świr. Pieprzę to. Ja jestem zwykły szmaciarz, nie 
żaden pojebaniec.
   Samochodem rzuca na zakręcie. Mały zagląda do szoferki.
   - Co jest? - pyta.
   - Gówno - mówię.
   Jestem zabawny. Jak cholera zabawny. Mały patrzy. Wkłada 
w to dużo wysiłku. On we wszystko wkłada dużo wysiłku.
   - Aha - mruczy i chowa się.
   Przedstawię wam go. W razie, gdyby za chwilę przestał 
działać, bo w jego wieku niczego nie można być pewnym. 
Przekroczył siedemdziesiąt. Ta jego Sucha też żadna nimfa. 
Oboje ledwo trzeszczą. Mały ma proste siwe włosy i jest 
duży. Najwyższy z nas wszystkich. Ostatnio dziecinnieje i 
jakby się kurczy. Sucha czasem płacze, bo coś jeszcze mu się 
kurczy, a to drugie coraz beznadziejniej zwisa. Tną się raz 
na miesiąc. Namiętnie, jak żółwie.
   Z przeciwka nadjeżdża furgonetka. Identyczna jak nasza, 
tyle że żółta. Przyczepiono do niej baloniki i wstążki.
   Tam, w oknach, widzę mordy. Mordy pokryte warstwami 
ciężkich farb. Chłopaki z furgonetki to muszą być niezłe 
szajbusy. Wychylają się. Machają do nas.
   My także do nich machamy. Jest wycieczka i niesie nas ta
sama droga.
   - Co jest, facet! - wrzeszczy jeden. - Jedziecie na 
zjazd?
   - Jedziemy, nie? - odpowiada Świniobicie, otwierając tylne 
drzwi samochodu, bo już się minęliśmy.
   Posuwamy się dokładnie w przeciwnym kierunku, ale mamy 
swój powód. Patrzę we wsteczne lusterko. Wciąż nam machają.
   Zwalniam i wjeżdżam na podrzędną drogę. Wozem telepie. 
Wszędzie wokół spalona ziemia. Wykwintne krajobrazy.
   Do szoferki gramoli się teraz Świniobicie. Oni siedzą 
ciągle z tyłu i raz za razem przychodzą do mnie.
   - Widziałeś tamtych? - pyta.
   Kiwam głową. Szukam sensu w tym pytaniu.
   - Pomalujemy nasz wóz - proponuje. - Na zajebiście żywy 
kolor. Ten czarny jest ponury. Wyglądamy jak kijowy karawan, 
czy coś.
   - Czarny jest dobry.
   - Pomarańczowy wydaje się w sam raz. Albo lepiej kilka 
kolorów. Żeby było weselej. Więcej życia, Wdowiec.
   - Życia? - mówię i chce mi się śmiać.
   Ja jestem zabawny, ale Świnibicie też. Kurwa, jakiego on 
ma ryja. Z takim ryjem to powinni go wyskrobać z łona jego 
starej. Ale kto mógł wiedzieć.
   Wjeżdżamy w dolinę. Droga gnie się. Teren wznosi się i 
opada. Niesamowicie mi się prowadzi.
   Potem widzimy ten dom. Pojedynczy kloc rzucony na 
pustkowie. Co za tępaki tam mieszkają. Teraz, kiedy jest 
tak, jak jest.
   Everete uśmiecha się, ale niepokój w jej oczach 
pozostaje. Tak daleko od miasta, mówi.
   Jej włosy są miękkie, kiedy się je gładzi.
   Daleko.
   Droga idzie dalej, żeby dojechać do budynku, trzeba ją 
opuścić. Patrzę na budynek. Okna wzmocnione są okiennicami 
ze stali. Po co? Kogo powstrzymają okiennice.
   - Uważaj, tutaj może być pole minowe - mówi Świniobicie. 
- Niektórzy tak robią, żeby nie można się było do nich 
dostać.
   - Odwal się, co?
   Świniobicie to stresowy facet. Sam trwa w stresie i chce, 
żeby inni też w nim trwali.
   Jesteśmy przed domem. Wybraliśmy to miejsce wcześniej. 
Zatrzymuję furgon. Musimy zabrać stąd jakieś zabawki na 
zjazd. Ale wita nas cisza. Jest głucho, martwo. Słyszymy 
tylko wiatr.
   - Gotowi? - pytam.
   W tym momencie pocisk dużego kalibru trafia w przednią 
oponę wozu. Jeden strzał - i znowu cisza. I ten wiatr.
   - Wynocha, mordercy! - krzyczy ktoś z wnętrza budynku, 
ukryty za okiennicą. - Wynoście się albo was pozabijam.
   - Trzecie okno od lewej na piętrze - informuje 
Świniobicie.
   - Dobra - odpowiada z głębi Mały.
   Facet z budynku to bezmóżdże. Zamiast zabrać się do nas 
ostro, wali w koła. Chyba, żeby nie zostawić nam wyboru, 
nawet gdybyśmy chcieli odjechać. A nie chcemy. Mały już 
kopie tylne drzwi. Oba skrzydła otwierają się gwałtownie. Na 
ramieniu trzyma niewielką rakietnicę. Ledwie celuje. 
Strzela. Nagle bolą mnie uszy, a okno staje w płomieniach.
   - Zapieprzamy - mówię.
   Ale nie zapieprzamy, tylko wypełzamy z samochodu. Nie 
chce nam się szybciej. Sucha i Petka plączą mi się pod 
nogami. Niech tamtym się plączą, czemu mnie. Mały zostawił 
rakietnicę, trzyma w ręku łom. Potrzebuje kilku chwil, żeby 
rozbić drzwi. Niby mocne. Z okna na piętrze bucha dym. Mamy 
peemy i wdzieramy się do wnętrza domu.
   Parter jest pusty. Wyżej dwie kobiety. Każda dama pełną 
gębą, co znaczy, że wybuch nic im nie urwał. Młodsza jeszcze 
panuje nad sobą. Starsza histeryzuje. Cycuś zabawki, nie ma 
co. Piętro pełne jest dymu, część ścian zburzona, wszędzie 
kładzie się gruz. W jednym pokoju się pali i tam leży ten 
facet od opon, co nazwał nas mordercami. Czy to aż tak 
bardzo widać? Z faceta pozostało niewiele.
   Nikogo więcej w domu nie ma. Mieszkali we trójkę. On 
jeden i one dwie. On pewnie myślał, że da sobie radę. Może 
im wmawiał, że nie ma złych ludzi, a jeśli są, to nigdy tu 
nie dotrą. Bo co z tego, że pustkowie. Przecież nic złego 
nie może ich spotkać, nie ich, on jest z nimi, a jakby co, 
ma swój karabin.
   Zaufaj mi. Jestem przy tobie. Miasta są ponure i nie 
sposób tam być szczęśliwym.
   Powinien był strzelać, żeby zabić, ten facet. Kim był. 
Mężem jednej? Bratem? Myślał, że nas przestraszy?
   - Wycieczka - rechocze Świniobicie.
   Mały staje obok mnie. Spogląda na trupa i jest ponury. 
Nie wiem, skąd ten brak radości.
   - Kolejny przegrany człowiek - mówi.
   Twarz ma skupioną. Trochę mruży oczy.
   - Dlaczego?
   - A słyszałeś, żeby coś wygrał?
   Mruży oczy jeszcze bardziej i widzę, że stary wcale nie 
jest ponury. Śmieje się bezgłośnie.
   Odwracam się. Starsza z tamtych dwóch kobiet podnosi 
dłonie do ust i przygryza końce palców. Jest starsza, ale 
nie ma więcej jak dwadzieścia osiem. Sucha wykręca jej ręce 
i popycha w stronę schodów. Młoda robi krok, jakby chciała 
iść za nimi, ale Petka pojawia się przy niej. Bije ją w 
twarz. Raz i drugi.
   - Ty suko - wrzeszczy.
   Wzruszam ramionami, bo tak na zdrowy rozum, to Petka jest 
suką, a tamta raczej nie. Petka wciąż ją bije, aż młoda 
przewraca się. Leży na podłodze. Ma robitą wargę. Trochę 
krwawi.
   - Dlaczego? - pytał przez łzy.
   Otaczamy ją, bezduszni i przeraźliwi.
   - Wycieczka, nie? - mówi Świniobicie, ale pomaga jej 
wstać.
   Zawsze mówiłem, że dla kobiet najbardziej okrutne są 
kobiety.

   Jedziemy pustą drogą. Na zjazd. Nad Sekapol. Nasze nowe 
zabawki są z nami. Siedzą z tyłu, lekko unieruchomione. 
Jeśli się cieszą, to tego po nich nie widać. Wydają się 
nawet zmartwione.
   Cały ten incydent dał nam kupę radochy. Jesteśmy w 
dobrych nastrojach. Zapadał zmierzch, kiedy tankowaliśmy na 
jednej z tych dzikich stacji benzynowych, powstałych tylko 
dla obsługi wycieczek. Niebezpieczny, za to niewiarygodnie 
dochodowy interes. Bez takich stacji bylibyśmy niczym i 
szanowaliśmy je.
   Potem nadciąga noc. Mały grzeje dupę na fotelu obok i 
patrzy przed siebie.
   - Chcę wykurwić pod Jasne Miasto - mówi wolno.
   Takie ma marzenia.
   - Jeszcze długo nie - odpowiadam.
   - Wiem. Ale chcę. Kiedyś tam mieszkałem.
   - I dlatego chcesz tam skończyć?
   - A co? Niedobry powód?
   Czasem myślę różne rzeczy, ale mam szacunek dla Małego, 
bo żył wtedy, kiedy ja nie żyłem i wiedział to, czego nie 
wiedziałem. A chciałbym zobaczyć. Mały żył przed katastrofą. 
Opowiadał mi, jak to było.
   - Mnie tam wszystko jedno - oświadczam. - Jasne Miasto 
czy coś innego. Wszędzie jest tak samo, tylko czołgów jest 
mniej lub więcej.
   Mały uśmiecha się krzywo.
   - Wcale nie chcę tam skończyć ani nigdzie. Bo wrócimy, 
co?
   - Zawsze wracamy.
   - To jak zwykle będą najlepsze dni w roku.
   Wzruszam ramionami.
   Chodź z nami. Nic innego się nie liczy.
   Ona leży nieruchomo, jak kukła. Tyle krwi. Niemożliwe. 
Skąd tyle krwi?
   Z wami?
   - Opowiedz, jak było przedtem, przed zagładą - mówię. 
Często go o to proszę.
   - Przedtem było inaczej.
   To cała jego opowieść.

   Nie wymyśliłem loterii. Już ją znali, kiedy dołączyłem do 
nich. Mały prowadził grę, tak jak prowadził nas wszystkich. 
No to zmieniłem go, żeby już nie prowadził. Teraz loteria to 
ja. Jedyny i niepowtarzalny. Wylosuj swoją śmierć, bo mamy z 
tego ubaw.
   Zatrzymujemy się nad ranem, bo one muszą losować. Słońce 
wschodzi. Jestem zachwycony. Zawsze jestem, gdy to oglądam. 
Zbieramy się przy samochodzie. Zabawki wyglądają na 
wyczerpane. Stoją obok siebie i nie wiedzą, czego od nich 
chcemy. Wyciągam karty. Dwie talie. Purpurową i niebieską. 
Karty nie mają znaczenia, ale zawiera się w nich tajemnica.
   - Zaraz poznacie swój los - mówię, starając się, żeby 
wypadło to tak, jakby mówiła wyrocznia. - Bo kiedy 
przestaniecie być nam potrzebne, trzeba będzie coś z wami 
zrobić.
   - Po co nas trzymacie? Czego chcecie? - odzywa się 
młodsza.
   - Właściwie niczego. Bądźcie.
   - Puśćcie nas.
   Młoda chce dalej wygłaszać swoje "puśćcie" czy "po co 
trzymacie", ale Petka skutecznie ją ucisza. Nie ma na co 
czekać.
   - Losuj pierwsza - rozkazuję starszej.
   Waha się.
   - Szybko.
   Kobieta blednie gwałtownie. To jest tak, jakby krew 
traciła barwę i bez barwy krążyła w żyłach. Biorę pierwszą 
talię, chociaż to ja jestem ważny, nie talia. Mały z Suchą i 
druga para czekają. Są podnieceni. Rozkładam karty jak 
wachlarz.
   - Która? - mówię.
   Kobieta jakby nie słyszy. Nie rusza się. Karty 
hipnotyzują ją. Wysuwa drżącą rękę. Wskazuje.
   - Ta? - pytam.
   Potrząsa głową. Nie, nie ta. Tamta. Wysuwa kartę 
spomiędzy innych i trzyma, nie śmiejąc odwrócić. Ja 
odwracam. Spód karty jest czarny.
   - Śmierć.
   W talii purpurowej wszystkie karty są czarne. Uczestnicy 
wycieczki wiedzą o tym, ale cieszą się jak dzieci. Bo 
zwyciężyli. Cieszą się więc.
   Kobieta rozgląda się, przerażona. Chce coś powiedzieć do 
drugiej, która stoi nieruchoma i poszarzała.
   Wkładam kartę do talii. Tasuję. Podsuwam talię młodszej. 
Jej twarz pozostaje spokojna, tylko spływają po niej łzy.
   - Losuj.
   Ona wzrok utkwiony ma w starszej. Patrzę na nią. Poprzez 
jej łzy.
   Łzy są wielkie, ciężkie, brużdżą twarz niczym kwas. Czemu 
ich nie czuję?
   Cofam rękę. Biorę niebieską talię. W niebieskiej spody są 
białe. Uczestnicy wycieczki wiedzą. Ale to jest tak, jak 
gdyby nie wiedzieli. Ja też nie wiem.
   Bezmyślnie, niczym automat, młodsza bierze kartę.
   - Życie.
   Uczestnicy wycieczki są zawiedzeni. Krzywią się z 
niesmakiem. Młodsza zabawka nie porusza się.
   - Siostrzyczko - mówi.
   Jaka z niej siostrzyczka. Byłyście razem, a teraz 
jesteście oddzielnie. Wyrósł między wami mur, rozumiesz? 
Wasze drogi rozdzielają się jak na gównianych rozstajach. 
Zostaw ją. Niech się nauczy sama żyć, a przynajmniej sama 
umierać. I nie gadaj do trupa, bo to idiotycznie wygląda.
   Zbieramy się. Siostry. Wiem, że to straszne, ale o to 
właśnie mi chodzi. Najlepsze rozwiązania wcale nie są 
oczywiste. Tak, jak teraz jest zdecydowanie lepiej.
   Świniobicie, Mały i te ich dupy jeszcze nie rozumieją, że 
tak jest lepiej. Ciekawiej. Ale już zaakceptowali. Petka 
tylko mruczy pod nosem.
   Petka to zwykła łajza.
   Ja mam dwadzieścia dwa lata i jestem tu szefem. 
Kierownikiem wycieczki. Dyrektorem biura podróży. Kierowcą.
   Jestem inteligent, to znaczy, wiecie już, szmaciarz. Ale 
nie nazywajcie mnie świrem.

   Zjeżdżamy nad jezioro Sekapol. Droga jest wąska i 
błotnista. Przespałem pół dnia. Świniobicie prowadził, ale 
teraz znowu go zmieniłem. Muszę prowadzić. Zapalam skręta z 
trawki. Przed nami i za nami przetacza się kolumna 
samochodów. Powietrze drży od kolorów. To wszystko sunie na 
zjazd. Tuż przed maską mamy kabriolet, a w nim dwóch 
małolatów i cztery dojrzałe dupy. Chleją jakieś wino, kij 
wie, skąd je mają, a puste butelki rozbijają o przód naszej 
furgonetki.
   - Wara, szczyluchy i stare pudła - krzyczę, wychylając 
się przez boczne okienko.
   Nie jestem zły. Krzyczę, żeby sobie ulżyć. żeby się 
podjarać i wprowadzić w trans. Małolaty nie reagują. Jedna z 
tych dojrzałych dup rozpina kurtkę i wystawia cyca. Małolaty 
wrzeszczą, a jeden dopada cyca i ssie.
   A potem droga nagle kończy się i widać jezioro. Albo 
raczej to, co niegdyś było jeziorem, zanim utopiono tam tony 
ciężkiego sprzętu. Na brzegu, nad wodą, setki samochodów. I 
pełno ludzi. Nie mogę objąć wzrokiem wszystkiego. To wygląda 
jak kolorowe mrowisko. Są balony, wstążki, rozsypane 
konfetti. Gra muzyka. Jedziemy wolno. Musimy gdzieś 
zaparkować. Małolaty już znalazły sobie miejsce. Dostrzegam 
wolną przestrzeń, między autobusem a bagażową taksówką. 
Wciskam się tam.
   Wychodzimy.
   - To jak z powrotem w domu - odzywa się Mały.
   - Tak samo - Sucha beznamiętnie kiwa głową.
   Wydaje się niezainteresowana. Nigdy nie próbowałem 
rozgryźć, co czuje Sucha. Ale często myślę, czy ona w ogóle 
coś czuje.
   - To może być nasz ostatni zjazd - mówi Mały.
   - Zawsze tak mówisz. Za każdym razem.
   - Stare zgredy pieprzą o śmierci - mruczy Petka.
   Świniobicie rozgląda się. Ten to się cieszy. Paru facetów 
z autobusu podchodzi do nas. I jeszcze kilku z pobliskich 
samochodów. Jeden przyjechał czarną limuzyną. Ma na sobie 
garnitur obszyty frędzlami.
   Witamy się.
   Oni coś mówią, ale nie słucham ich. Idę przed siebie. 
Wszędzie samochody i ludzie, niektórzy wymalowani od stóp do 
głów. Inni w maskach. W ten sposób demonstrują swoją 
osobowość.
   Wycieczka jest radosna. Ci ludzie wokół to moi bracia. 
Czyjś ostry chichot wdziera się do uszu. Jakaś para pieprzy 
się na piasku. Kobieta chichocze. No więc nie tylko bracia. 
Także siostry, przyjaciółki, kochanki.
   Gdzie jesteś?
   Wszystko dopiero się zaczyna. Karnawał czeka nas jutro. 
Dziś zabawy. Atrakcje, korowody tańczących, niespodzianki i 
wielkie picie.
   Pojutrze zacznie się coś innego.
   Dzień zagłady.

   Czasem nie mogę zasnąć. Nienawidzę bezsennych nocy. Na 
brzegu jeziora dogasają ogniska. Jest ciepło. Ludzie śpią na 
ziemi. Ja nie śpię. Wracają stare sprawy.
   Potrzebuję czegoś. Więc idę i biorę sobie. Potrzebuję 
miłości.
   Moja banda też śpi pod gołym niebem. Tylko Petka jest 
wewnątrz samochodu. Pilnuje zabawek. Tylne drzwi wozu są 
otwarte, ale i tak tam śmierdzi. Jasne. Ta menda Petka nie 
pozwalała im wyjść za potrzebą.
   Leżą trzy. One dwie wtulone w siebie i Petka oddzielnie. 
Zabawki otwierają oczy natychmiast. Może nie spały. Szarpię 
młodszą. Najważniejsze to mieć odpowiednie podejście do 
kobiet. Żadna mi się nie oprze.
   Ale nie idzie łatwo. Jest skuta. Nawet o tym nie 
wiedziałem. Trącam Petkę. Leniwie otwiera oczy.
   - Po kij je skułaś? - pytam.
   Nie odpowiada. Mruczy coś.
   - Klucz.
   Daje mi kluczyk. Otwieram kajdanki. Zabawka patrzy na 
mnie, przestraszona. Tak patrzą tylko bardzo zakochane oczy.
   - Co cię tak pili? - pyta Petka, ledwie rozbudzona. - 
Chyba nie chcesz jej rżnąć.
   - Bo co? - pytam, wypychając zabawkę z wozu.
   Petka uśmiecha się. Znam ten uśmiech jadowitej żmii. 
Potem mówi, cicho, ale wyraźnie.
   - Ona jest zasrana.
   Chichocze. Młoda zabawka drży. Przez moment widzę w jej 
oczach nienawiść. Krótki, przeraźliwy, lodowy błysk. Nie do 
mnie i nie za to, co chcę jej zrobić. Nienawidzi Petki za to 
nieważne, zupełnie pozbawione znaczenia upokorzenie. Gdy 
inne rzeczy nagle przestają się liczyć.
   Młoda ma bardzo ładnie wykrojone usta i ciemną cerę. Jest 
prawie w moim typie. Nada się.
   - Spieprzaj, głupia cipo - mówię do Petki.
   Petka zanosi się śmiechem. Prowadzę młodą dalej. Próbuje 
się wyrwać. Nie przepada za spacerami.
   Rzucam ją na ziemię porośniętą rzadką trawą. Kurwa, ona 
rzeczywiście jest nieświeża. Ale nie będę jej teraz mył. Nie 
ma czasu. Leży na plecach, a ja kładę się na niej. Wije się 
jak piskorz. Radzę sobie. Mężczyzna musi dominować. Całuję 
jej szyję. Zaczyna krzyczeć.
   - Zamknij się, kochanie, bo pobudzisz innych i będą się 
przyglądać, jak to robimy. Chcesz?
   Cichnie natychmiast. Woli intymny nastrój. Broni się w 
milczeniu. Gryzie mnie w ucho. Uderzam ją w twarz. Nie za 
mocno. Zawsze zaczynam od delikatnych pieszczot. Głowa jej 
odskakuje.
   Pieszczotliwie drę na niej bluzkę. Ma duży biust. Schodzę 
niżej po łagodnym brzuchu i ściągam spodnie. Najpierw jej, 
potem swoje. I majtki. Próbuje mnie jeszcze odepchnąć, rzuca 
nogami. Obejmuję ją, najczulej, jak potrafię.
   Uwielbiam, kiedy jesteś. Podnieca mnie twój dotyk i twoje 
słowa. Chcę zawsze być z tobą.
   Wsadzam jej. Palcami orze mi plecy. Ma krótkie paznokcie, 
to dobrze. Tnę ją metodycznie i wreszcie daje za wygraną. 
Jęczy. Lubię, gdy kobieta jęczy w taki sposób. Jestem 
rytmiczny jak rozpędzający się pociąg.
   Chcę zawsze być z tobą.
   Całuję ją i rozpędzam się coraz bardziej. Nie bój się, 
najdroższa, nie skończę zbyt wcześnie. Przecież zależy mi na 
tobie. Oboje musimy mieć coś z życia. Życie jest krótkie, 
rozstaw mocniej nogi. Albo złącz je, ile możesz. Wszystko 
jedno.
   Potem po prostu spuszczam się. Bo o to w tym wszystkim
chodzi.
   - Jesteś świetna w łóżku, kochanie - mówię.
   Ona płacze. Cicho, jakby szeptem. Łzy szczęścia, jak 
myślę.
   - Nie płacz już - uspokajam ją. - Jeśli będziesz w ciąży, 
ożenię się z tobą.
   Jestem wzruszony. Jakie to wszystko romantyczne.

   O szóstej rano przechodzili w pobliżu jacyś wszarze. 
Kompletnie zalani. Co tacy wyniosą ze zjazdu. Na kij on im 
potrzebny.
   - Przygotowałem furgon - mówi do mnie Świniobicie.
   Ładne określenie na to, że zamienił go w burdel.
   - No - odpowiadam.
   Kręci głową. Chce czegoś, ale nie odzywa się.
   - Czego? - pytam.
   - Ale żeś narobił z tą małą zabawką - mówi cicho. - Leży 
bez ruchu i nie ma w niej życia. Tak nie wypada. Ona miała 
być dla gości i w ogóle.
   - Jest dla gości, nie? A jak trafi na gorącego kochanka, 
to on ją rozrusza.
   Świniobicie odchodzi. Kij go tam wie, co sobie myśli. 
Ktoś by się nabrał, że taki subtelny.
   Świniobicie to cała historia. Nie będę jej wywlekał, bo 
by nie chciał. Mnie wtedy nie było, ale oni jeździli już od 
jakiegoś czasu. Skończył im się prowiant i musieli coś z tym 
zrobić. I najechali posiadłość, dom był piękny, zatrzymali 
się tam i zostali na noc. Nie chcieli zabijać ani kobiety, 
ani dziecka. Nie chcieli, bo Mały urządził loterię i karty 
były łaskawe. Zresztą wy wiecie już, jak bywa z kartami.
   Za domem stał chlew, a w chlewie stała świnia. 
Świniobicie zarżnął świnię - wtedy jeszcze nazywał się 
inaczej i jeśli wydaje się wam, że już wiecie, skąd ksywa, 
to gówno się wam wydaje, bo o tym dopiero będzie. Kiedy więc 
on ją zarżnął, to chcieli się bawić. Matkę z dzieckiem 
zostawili w chlewie, zamiast tej świni. Wypili wódkę, którą 
znaleźli w domu. No i Świniobicie przegiął. Spił się tak, że 
posuwał bełt za bełtem. Potem zasnął, potem zasnęli oni, i 
później on się obudził, a oni wciąż spali. I on oprawił 
resztę tej świni, co ją zjedli i załadował na furgon. Ale 
był jeszcze mocno naprany i poniosło go do chlewa. I miał 
zwidy. Zobaczył dwie świnie, które przeoczył i zarąbał. 
Zasnął w chlewie. Rano Petka go tam znalazła. Kobieta 
jeszcze żyła. Trzeba było ją dobić.
   Świniobicie poprawia coś przy samochodzie. Dosyć go 
lubię. Czasem patrzę na niego i zastanawiam się.
   Zastanawiam się, ale jest wycieczka.

   To jest to. Nareszcie się zaczyna. Strzelamy z peemów w 
niebo na wiwat. Pękają balony. Sypie się konfetti, wybuchają 
petardy. Zapalamy świece dymne.
   Krzyczymy. Wszędzie krzyczą. Tańczymy. Wszędzie tańczą. 
Wycieczka. Potem pierwszy szał mija. Całe jezioro otoczone 
jest przez naszych i woda niesie głosy. Otwieramy butelki i 
pijemy. Na razie trochę. Będzie jeszcze czas na picie.
   Mały i Świniobicie odchodzą. Z nimi Sucha i Petka. Ja 
zostaję przy samochodzie. Potem się zmienimy. Zaglądam do 
środka. Zabawki leżą płasko na połodze. Nagie. Nie sprawiają 
kłopotów. W porządku.
   Wszyscy przygotowali atrakcje. Taksiarz obok nas 
wystawia ruszt. Oferuje gorące kiełbaski. Ci z autobusu to 
akrobaci. Tworzą piramidę. Wchodzą sobie na ramiona i tak 
stoją. W pobliżu wygolony karzeł rzuca nożami w kierunku 
pięknej nagiej kobiety, przywiązanej do drewnianej sztalugi. 
Noże wbijają się w drewno, wyrysowując kontur ciała.
   Zjazd ma w sobie dużo z wesołego miasteczka. I trochę z 
cyrku.
   Dalej, w kolejnym autobusie, zrobiono kino. Nie wiem, co 
za filmy tam puszczają. Nie znoszę filmów. Siadam, opieram 
się o koło furgonu i zapalam trawkę.
   Ludzie wylegli z samochodów. Chodzą i zwiedzają. Szum, 
nawoływania, śmiech. Od cholery ich.
   - Co masz? - jakiś palant zasłania mi słońce.
   - Tam - pokazuję, że w furgonetce.
   Palant zachodzi na tył. Wkłada głowę do środka. Coś 
mruczy, ale mam to w dupie. Sztacham się.
   Znów staje obok. Nie korzysta.
   - Nieźle - mówi. - Lesby?
   - Odpieprza ci? To siostry.
   - I tną się nawzajem?
   - Mówię ci, kurwa, że to nie lesby.
   Wzrusza ramionami.
   - To słabo. My mamy pedałów. Po południu wystawiamy ich w 
klatce, będzie można oglądać, jak się kotłują.
   - Przyjdę - mówię, chociaż nie przyjdę. Bo nie przyjdę, 
chyba że trafię przypadkiem. Robi mi się niedobrze.
   - To dwieście metrów stąd, w prawo - mówi.
   Odchodzi. Ale nadchodzą inni. Dwóch brodatych, w 
pstrokatych mundurkach. Ci nic nie mówią. Wiedzą, że jeśli 
furgonetka jest otwarta i one tam leżą, chętne i gotowe, to 
one są dla nich, żeby wycieczka stała się piękniejsza. 
Ofiarujemy im je, jak bracia braciom.
   Przymykam oczy. Trawka zaczyna działać.
   Baw się. Chcesz tworzyć i kochać? Jeszcze nie rozwiały 
się dymy.
   Baw się.
   Siedzę i jest mi dobrze. Spokojnie. Obojętnie. Ha, to 
lubię najbardziej, taki stan, kiedy wszystko odpływa i 
napływa i w ogóle nie ma problemu. Znów patrzę. Widzę 
wszystko bardzo wyraźnie. A może to nie ja widzę, tylko ktoś 
inny patrzy moimi oczami.
   Ktoś kopie mnie w nogę. Podnoszę głowę. To brody z tymi 
dwoma facetami.
   - Dzięki, bracie - mówią. - Niezłe szprychy.
   Pośpieszyli się, kutasy. Ale furgonetką znowu trzęsie. 
Ktoś kolejny korzysta z naszych zabawek. Korzystajcie. Tylko 
już nie przeszkadzajcie mi, sukinsyny.
   Odpływam na dłużej. To jest coś z pogranicza. Wiecie, 
jawa i sen. To mocna trawka. Po zwykłej nic mi nie jest.
   Kiedy wstaję, przy furgonetce tłok. Wielu braci 
odwiedziło już nasze damy. Wyrzucam następnych i zamykam 
tyle drzwi. Widać, że zabawki są solidnie zużyte. Bo i jakie 
mają być. Połóżcie się w naszym wozie podczas zjazdu. 
Zobaczycie, jak będziecie wyglądać.
   - Przerwa - mówię. - Panie muszą poprawić makijaż.
   Odpowiada mi pomruk niezadowolenia tych, co nie 
zamoczyli. Ale już odchodzą. Na wycieczkę jadą ludzie dobrze 
wychowani, pałni szacunku dla drugich. Bo tam, gdzie kończy 
się szacunek, zaczyna się mordobicie.
   Taksiarz wciąż rozdaje swoje kiełbaski. Ile on ich ma. 
Karzeł rzuca nożami, dalej trwa piramida z ludzkich ciał.

   Moi wracają. Rozbawieni. Makabryczni. Ekstatyczni. 
Porypani i w dupę kopani. Mogli przyjść wcześniej, ale
wracają później. Co tam.
   - To największy zjazd w historii - mówi Świniobicie.
   - Tylu młodych mężczyzn - mamrocze Sucha.
   Stara picza. Sama najchętniej rozłożyłaby się jako 
zabawka. Mały jest markotny. Ale to nie przez Suchą. Myśli.
   - Zjazd to jak dom.
   - Już to mówiłeś - stwierdza Świniobicie.
   - Nie mamy domu. Mamy tylko wtedy, gdy trwa zjazd.
   Śmiejemy się. Ten Mały. Chrzani jak struty.
   - Wracaj szybko. Znajdź sobie jakąś - mówi do mnie Sucha, 
nie wiadomo po co.
   Tylko Petka nic nie mówi. Krzywi się, patrząc na Suchą. 
Otwiera drzwi furgonetki.
   Chcę odejść, ale patrzę, co robi Petka. Przecież nie 
muszę szukać żadnej. Już znalazłem. Lubię być sam, jednak 
czasem wolę być z kimś.
   Dzisiejsza noc była taka piękna.
   Wskakuję do furgonetki. Petka patrzy na mnie zaskoczona.
   - Co ty tu? - mówi.
   Widzę, że ma zamiar znów otworzyć klub dla publiki. 
Dobra. Czas jest najwyższy. Ale jedna siostra zupełnie 
wystarczy. Tę drugą rezerwuję dla siebie.
   Jest przytomna, beznamiętna. Patrzy na mnie jak na kloc 
drewna. Więcej uczucia, dziewczynko, dla swojego mężczyzny. 
Ty i ja. W gwiazdach sobie zapisani.
   Ubieram ją. Druga siostra usiłuje się podnieść. Petka 
daje jej po łbie.
   Petka jest bardzo ładna. I bardzo zła. Ma piękne zęby, 
takie małe i ostre. Nosi kolec za paskiem. Oczy jej błyszczą 
jak u kocicy.
   - Po co ją ubierasz? - pyta.
   - Idzie ze mną.
   - To własność zjazdu.
   Patrzę na nią.
   - Właśnie się zakochałem, rozumiesz?
   Petka chichocze. Jest ubawiona. Pomaga mi nawet ubrać to 
bezwładne ciało. Stara się zadawać przy tym jak najwięcej 
bólu.
   - Co z nią zrobisz? - pyta.
   - Wypuszczę ją wieczorem. Ma obiecane życie, nie?
   - Pożegnaj się z siostrą - Petka pochyla się nad panią 
mego serca. - Już jej nie zobaczysz.
   Świniobicie pomaga mi zwlec zabawkę z samochodu. Mruży 
oczy przed światłem. Nie może ustać na nogach. Nie może 
chodzić. Biorę ją na plecy.
   - Trzymaj się mocno, ślicznotko.
   Jest lekka. Niosę ją bez wysiłku. Cicho jęczy. A wokół 
nas zjazd. Prezentacje. Idziemy wolno, pośród tłumu. Ludzie 
są podekscytowani. Na garbatym volkswagenie przymocowany 
głośnik. Słychać muzykę. Trwają tańce. Chcesz tańczyć, mała? 
Najpierw naucz się chodzić. Czasem jest tak, że trzeba uczyć 
się wszystkiego od nowa.
   Dwóch małolatów, których widzieliśmy wczoraj, zrobiło 
teatr kukiełkowy. Czy może teatr głów. Odcięte ludzkie 
głowy, sardoniczne uśmiechy. Tak trzymać, chłopaki. 
Obetniemy głowy naszym kobietom, krzyczą. Do diabła z nimi, 
kiedy jest zjazd.
   Dużo jest furgonetek, jak nasza. Z taką samą ofertą. 
Mijamy z daleka wielką klatkę ze spółkującymi facetami. 
Znowu teatr. Zatrzymuję się. Patrz, kochanie, to prawdziwy 
dramat. Grają Mickiewicza.
   - Ja już nie mogę - mówi dziewczyna. - Połóż mnie na 
ziemi, proszę.
   Jestem spragniony tańca, śpiewu, sztuki. Ale partnerkę 
mam drętwą. Nie słucham jej, chociaż zaczyna mi ciążyć. 
Najważniejsze, że jesteśmy razem. Jęczy najpierw cicho, 
teraz coraz głośniej. Zamknij się, dziwko. Jest zjazd, jest 
radość, zabawa.
   Zbliża się korowód masek. Dołączamy się. Czuję, że w 
mojej twarzy mogę być jedną z nich. Osaczają nas maszkary, 
śmiertelne widziadła pozbawione tożsamości. Nie wytrzymuję 
tempa. Maski odchodzą.
   - Proszę - powtarza dziewczyna.
   Szeptała, prosiła, lecz my nie mieliśmy litości. 
Chcieliśmy mieć, lecz nie wyszło, Ach, zaraz zobaczysz, jak 
pali się twój dom.
   Roztrącając tłum, przejeżdża majestatycznie policyjny 
radiowóz. Ten, co prowadzi, śmieje się szeroko. Na tylnych 
siedzeniach dwaj inni, nieruchomi, zapatrzeni, bezwładni.
   Jakiś przychlast wyciąga palucha i wskazuje samochód.
   - Widziałeś tego jajcarza?
   Pasażerowie to nieboszczycy w policyjnych mundurach. 
Gniją niczym zepsute jabłka. Nawet do mnie dociera ich 
smród. Kierowcy to nie przeszkadza.
   Policja i praworządność. Nigdy nie wiadomo, kto zechce 
zejść z drogi cnoty w ciemności, gdzie tylko płacz i 
zgrzytanie zębów.
   - Błagam - szepcze dziewczyna.
   Dochodzimy w rejony, gdzie piją na plandekach.
   - Tutaj - woła jeden. - Czysta wódka. Dla ciebie, bracie, 
i dla twojej siostry.
   Gwizdy i brzęk szkła. Tak tu jest. Siadamy. Ona jest 
blada, kredowa. Ręce z pełnymi szklankami wyciągają się do 
nas. Biorę i piję. Ona nie rusza się i milczy.
   - Dajcie jej - mówię.
   Dwóch podchodzi i wlewają jej wódkę w gardło. Broni się 
słabo. Nie ma sił. Mówię, że dosyć. Odstępują, a ona wypluwa 
wódkę. Potem patrzy na mnie. Ten wzrok. Wkłada dłoń w usta i 
wymiotuje wszystkim, co połknęła, na moje nogi.
   Pijący śmieją się, ale wiem, że są urażeni. Bo 
wzgardziła. Gdybym wspomniał, że ona nie należy do nas, 
zabiliby ją.
   Piję. Teraz już warto pić. Trzeba. Wódka daje mi w mózg. 
Kończy się popołudnie. Wstaję i ciągnę dziewczynę za sobą. 
Nie obchodzi mnie, czy może iść.
   Do furgonetki zbyt długa droga. Szukam ustronia. 
Odchodzimy od jeziora. Dziewczyna dotrzymuje mi kroku, choć 
się potyka. Czuję się tak, jakby to był mój pies. Jesteśmy 
między drzewami, w gąszczu krzaków. Ludzi tu nie ma. Odgłosy 
zjazdu jakby przytłumione. Zwalam się z nóg. Dziewczyna jest 
przy mnie.
   - Spieprzaj - mówię. - Już cię nie kocham i między nami 
nic nie ma.
   Potem zasypiam. W głowie mi się kręci.
   Chodź z nami. Będziesz szczęśliwy.
   Jestem szczęśliwy.

   Szczęśliwy. Jestem szczęśliwy. Tylko jest mi zimno i łeb 
mi pęka. Zmierzch już zapadł. W pobliżu jeziora płoną 
pochodnie i reflektory. Zabawa toczy się dalej. Tutaj, gdzie 
leżę, jest ciemniej.
   Ona została.
   Jestem z nią sam. I nikt nas nie widzi. Ale nie chcę jej 
pieprzyć. Jeśli na to czeka, nic z tego. Ocieram twarz. 
Czuję się zmęczony. Tak strasznie zmęczony.
   - Czemu, kurwa, nie poszłaś? - pytam.
   Nie odpowiada. Słyszy, ale nie chce.
   - Czemu? - pochylam się nad nią.
   Wciąż jestem pijany. Albo mam kaca. Jakoś nie mogę 
odróżnić. Ona podnosi się z ziemi. Jest opanowana.
   - Chcę wrócić do siostry.
   Co jej się marzy, do diabła. Że tamtą wskrzeszę, czy co. 
O tej porze na pewno ma już z głowy krótkie nieszczęśliwe 
życie. Albo zaraz będzie miała.
   - Zapomnij - odpowiadam.
   - Nie zabijecie jej - głos młodej się łamie.
   - Ależ tak. Kto nam zabroni.
   Chce rzucić się na mnie, ale jest bezsilna. Płacze. No to 
co. W końcu przestanie.
   Nie mam łez.
   Nie mam łez, którymi mógłbym płakać nad nimi i nad sobą.
   - Dlaczego nam to zrobiliście?
   Czuję się naprawdę znużony. Nie mam ochoty jej słuchać. 
Bo i co, kurwa, mam jej odpowiedzieć. Mogę jej opowiedzieć 
wiele rzeczy. Ale czy warto? Nie warto. A może nawet nie 
trzeba. Kręcę głową.
   Myśli mi się plączą. Czoło mnie pali. W cholerę z tym 
wszystkim. 
   Niszcz każdego, kto nie podąża drogą. Zapomnisz. Czy to 
ważne, kto zniszczył ciebie?
   Wstaję.
   - Możesz iść - mówię.
   - Dokąd?
   Krzywię się.
   - No ja pieprzę. Dokądkolwiek.
   - Dokądkolwiek? - powtarza. - A gdzie to jest?
   Słodka istota. Powinienem już odejść, pożegnania są nie 
dla mnie. Ale czekam. Kobiety. Zastanawiam się, czy znowu 
się w niej nie zakochać.
   Ale nie zakochuję się, tylko wynoszę. Po co się wiązać. 
Te zobowiązania, sceny zazdrości, inne takie. Nie ma to jak 
wolność. Właśnie. Dobre słowo.
   Ona zostaje sama. Wokół noc, przerażenie i ta świadomość, 
że wycieczka i radość. Paskudne uczucie. Porzucona przez 
kochanka, także wolna, ale jest to wolność bez przyszłości. 
Śmiertelna.
   Idę powoli, moje wnętrzności chcą więcej snu. Dziewczyna 
patrzy na mnie, zdumiona, że zostaje, bezradna, jeszcze 
uwikłana w to, co czuje, a już odmieniona i gotowa. Czasem 
najtrudniejsze decyzje podejmuje się najszybciej. Wierzcie 
albo nie, ale człowiek to podłe zwierzę. Wszystko zniesie.
   Bo zginęłaby. Miasta nie chcą obcych. Kto raz je 
opuszcza, nie może wrócić. W promieniu dziesiątek kilometrów 
pustkowie. I wszędzie wycieczka.
   O czym ona myśli, kiedy tak stoi, przerażona własnym 
lękiem. Już wiem, co zrobi i szczam na nią. Bo to rozpacz 
nią pokieruje. A przecież niczego nie da się zapomnieć. 
Próbuje się. Ale i tak się nie da. Wiem o tym dobrze.
   Zostaw. Nie trzeba płakać i nie wolno nienawidzić. Bo 
inaczej nie dałoby się żyć. Tu, na tym najbardziej 
popieprzonym ze światów. Jest wycieczka. To wszystko.
   Zatrzymuję się i odwracam. Ona wykonuje gest, jakby 
usiłowała wyciągnąć rękę.
   - Jak masz na imię? - pytam.
   - Kamila.
   - Będziemy mówić na ciebie Everete.
   Everete.
   - Zaniosę cię. Mów, jeśli będzie bolało.

   Mały stoi z łopatą i uklepuje świeżo poruszoną ziemię. Że 
też mu się chciało tyle kopać. Everete patrzy w tamtą stronę 
tylko przez chwilę. Zamyka oczy, ale nic nie mówi. Uśmiecha 
się nawet. 
   To dobrze rokuje na przyszłość.
   Petka łagodnieje. Wygląda to tak, jakby lód tajał. 
Prowadzi Everete do furgonetki i rozbiera. Kładzie ją nagą 
na podłodze. Everete drży, ale próbuje panować nad sobą. 
Petka rozwiera jej nogi. Troskliwie zmywa zakrzepłą krew z 
wewnętrznej ściany ud.
   - Mam tu coś, co sprawi ci ulgę - mówi i smaruje ją 
resztką maści, którą chowała dla siebie.
   - Znasz się na broni? - pyta Mały. - Jeśli nie, musisz 
się jak najszybciej nauczyć.
   - Tak - odpowiada Everete.
   Świniobicie patrzy na nią z czułością.
   - Biedactwo.
   Jedna Sucha pozostaje obojętna.
   Taksiarz zbiera ruszt. Zostały mu ostatnie kiełbaski. 
Podchodzę do niego.
   - Dwie - mówię.
   Kładzie gorące kiełbaski na papierowe talerzyki i podaje 
z uśmiechem.
   - Świeże ludzkie mięso - mówi.
   Dziękuję mu. Przechodzę obok karła, który chudy i pijany, 
wyciąga ze skrzyni nóż dłuższy i cięższy od pozostałych.
   - Ona nigdy mnie nie pokocha. Jest z wyższej sfery - 
pokazuje, że chodzi o wzrost. - Rozumiesz, co mam na myśli?
   Nóż płynie w powietrzu i wbija się w serce kobiety przy 
sztaludze. Karzeł uśmiecha się melancholijnie i zwija 
narzędzia.
   Piramidy akrobatów dawno nie ma.
   Podaję kiełbaskę Everete. Siedzi już obok Petki i 
rozmawiają. Wydaje mi się, że są do siebie podobne. Będą 
dobrymi przyjaciółkami.
   Everete je powoli i ja też jem.
   - To dobre - mówi.
   Przytakuję. Dzień zabawy się skończył. Jutro wstaje nowy 
dzień.
   Pochodnie i reflektory wciąż płoną.

   Noc to zła pora. Dobra dla rozpaczy. Ale nie dla radości.
   - Musisz nauczyć się radości - tłumaczę jej. - Musisz 
nauczyć się radości nocą.
   Wymiotowała. Dwa razy. Staram się jej pomóc, bo znowu ją 
kocham.
   - Nie potrafię - mówi.
   Wiem, że potrafi. To nie jest trudne.
   - Musisz tylko odpowiednio ułożyć usta. Nie zmuszaj do 
uśmiechu twarzy ani oczu. Jedynie usta. One są ważne.
   - Usta - powtarza.
   Stara się. Ale jej wargi ledwie drgnęły. Dotykam tych 
warg. Rozszerzam ich linię, zawijam do góry.
   - O tak. Właśnie w ten sposób.
   Ona pozostaje z uśmiechem, który jej ułożyłem.
   - Dobrze - mówię.
   Próbuje sama. Na woskową twarz wypływa grymas. Nie wiem, 
jak go nazwać. Plastelinowy grymas.
   - Co czujesz? - pytam.
   - Radość.
   Przenika mnie chłód. Idzie od niej. Albo z moich 
wnętrzności.
   - Może być. Właściwie już umiesz.
   Jej uśmiech jest szeroki, sztuczny, a oczy martwe. Przez 
moment ta twarz przypomina mi maskę klowna. Kiwam głową.
   - Najważniejsze, to nauczyć się radości. Podstawowa 
rzecz. To radość nocna, ale przyda się i w dzień.
   - Tak - mówi.
   Oddycha ciężko. Uśmiecha się coraz mocniej. Nie zostawiam 
jej samej w radości.

   Nie, do cholery. Takiej kolumny to jeszcze nie było. 
Nigdy, jak świat światem, a wycieczka wycieczką. Ruszamy na 
miasto. Zjeżdżamy znad jeziora, jesteśmy gotowi. Odwiedzimy 
Jasne Miasto. Myślałem, że nigdy do tego nie dojdzie, bo 
jest tak potężne, że nie dotrzemy nawet do pierwszych 
zabudowań. Ale właśnie dziś sny stają się prawdą. Ktoś 
krzyknął, żeby tam i ten krzyk jak jęk poniósł się wzdłuż 
brzegów powtarzany przez wszystkich. Wielu z nas zginie. 
Większość zginie, jak zwykle. Jesteśmy jak lemingi. Gdy 
nadchodzi czas, wstępujemy w morze i morze nas pochłania.
   Prowadzę, a Everete jest obok mnie. Wyjechaliśmy późno, 
pozostajemy gdzieś bliżej końca kolumny. Teraz kolor wozu 
jest jak najbardziej odpowiedni. Mały ze Świniobiciem od 
rana przygotowywali wyposażenie. Na innych wozach montowano 
działka przeciwpancerne.
   Everete czuje się dobrze. Tak mówi. Petka bardzo się nią 
opiekuje.
   Mały wsuwa łeb do szoferki.
   - Kurwa, Wdowiec - mówi - teraz to już usiąść obok ciebie 
nie ma gdzie.
   Everete odwraca się do niego.
   - Spadaj.
   Mały wycofuje się. Bez słowa. Śmieję się. Everete też się  
śmieje tym uśmiechem, którego ją nauczyłem.
   Wyjeżdżamy na autostradę. Do Jasnego Miasta jest jakieś 
czterdzieści czy pięćdziesiąt. To dziwne, ale wokół 
autostrady ziemie są piękne i miejscami zielone.
   - Dobre miejsce na dom - słyszę, jak Mały mówi do Suchej.
   - Jeśli już o to chodzi - odzywa się Świniobicie, 
regulując celownik bazooki - to gdybym się kiedyś budował, 
wezmę cegły. Nie mam zaufania do drewna.
   Everete dotyka dłonią czoła. Wiem, jakich uczuć doznaje. 
Musi się jeszcze wiele nauczyć.
   I ja i oni wszyscy chcemy skończyć kiedyś z tą włóczęgą i 
osiąść na stałe. O tym rozmawiamy. Dużo o tym rozmawiamy. 
Wyobrażam sobie mój dom, murowany, z ogrodem, moją kobietę i 
syna biegnącego aleją. Myślę o tym, kim będzie kiedyś mój 
syn. Wyobrażam sobie, że jest spokój, za oknami pada deszcz, 
a my siedzimy razem przy stole, świeca płonie, jemy kolację. 
A potem mój syn śpi, a ona i ja kochamy się przy zapalonych 
światłach. Wyobrażam sobie to wszystko, a potem coś łamie 
się w moim umyśle, widzę Everete, jak leży przed moim 
murowanym domem, brzuch ma otworzony, ubranie podarte i 
wszędzie jest pełno krwi. Słyszę coś o wycieczce. Szukam 
wzrokiem syna.
   Patrzę przez szybę na drogę i na kolumnę samochodów. 
Jedziemy coraz szybciej. Tę dziewczynę obok też nazwałem 
Everete. Tak, jak nazywała się tamta.
   - Wdowiec - mówi Świniobicie.
   Patrzę na niego. Zupełnie bez powodu, kiedy wkłada ten 
swój parszywy łeb do szoferki, mam ochotę go zabić.
   Bo ja wiem i oni wszyscy wiedzą, że dopóki trwać będzie 
wycieczka, nigdy nie odważymy się zatrzymać i nikt z nas nie 
zbuduje murowanego domu.
   - Wdowiec - woła Świniobicie. - Jest zajebiście!
   Kiwam głową. Mówiłem już, że lubię Świniobicie. Lubię i 
tamtych. Niezła z nas ekipa.
   A potem autostrada kończy się. To znaczy, nie tyle się 
kończy, ile kończy dla nas. Zjeżdżamy z niej na boczną 
drogę. A z drogi na surową ziemię. Kolumna przepoczwarza się 
w ławę. Jedziemy teraz w kilku rzędach, rozpostarci szeroko. 
Samochody na skrzydłach przyśpieszają. Tworzymy półksiężyc i 
półksiężycem nadjedziemy.
   Za jakiś czas ukaże się miasto.
   Mają nas jak na tacy.

   Miasto jest ogromne, potężne, wspaniałe. Wypełnia cały 
horyzont. Rude kształty stalowych wieżowców przesłaniają 
słońce i miasto leży w ich cieniu.
   Wycieczka dobiegła końca i czas na finał. Jesteśmy 
oczekiwani. Silniki wyją, pędzimy jak sfora wściekłych psów. 
Lecz przecież jesteśmy lemingami. Sfora wściekłych lemingów.
   Przed nami zasieki. Żeby było weselej. Za nimi czołgi i 
wozy bojowe. Miasto jest otoczone kordonem. Heroiczne 
mieszczuchy w swoich wspaniałych maszynach. W ten jeden 
dzień w roku wszystkie miasta są gotowe na nasze przybycie. 
A wybraliśmy to.
   Pierwsza salwa dziesiątkuje nas. Rozpędzone samochody 
pękają jak bańki ognia. Wraki toczą się jeszcze 
kilkadziesiąt metrów, nieruchomieją i tylko ogień płonie. 
Krzyczę. Nie słyszę swego głosu. Krzyczymy wszyscy, bo oto 
się zaczęło i jesteśmy potępieni. Wycieczka odpowiada ogniem 
z rakietnic i bazook. Armatki na platformach półciężarówek 
pracowicie wykurwiają jeden pocisk za drugim. Dwa czołgi 
płoną. Ale inne walą w nas bez przerwy. To jest jak zapora 
płomieni. Lawirujemy między wybuchami. Pierwsze samochody 
dojeżdżają do zasieków. Olbrzymi tir z pancernymi zderzakami 
rozsuwa zasieki na boki. Zwalnia. Wjeżdża, za nim inni. W 
kolejnych miejscach zasieki przerwano. Jakieś marne są, 
symboliczne. Trwa systematyczny ostrzał, powietrze drży od 
wybuchów, jest gorąco.
   My, naszą furą, nie przeszturmujemy żadnych zapór. 
Pierwsze zatrzymują nas. Wielkich samochodów nie ma w 
pobliżu. Mały wyskakuje z rakietnicą, biegnie kilka kroków i 
zajmuje pozycję, Świniobicie podnosi bazookę. Sucha i Petka 
wychodzą i stają trochę z boku. Chcą się przyglądać, mają 
dobry widok. Petka jest zdenerwowana, spięta w sobie. Sucha 
spokojna, jakby to wszystko działo się na niby, nie 
naprawdę.
   A tam, gdzie można przejechać, niesie się ryk motorów. 
Patrzę zza szyby. Nie bawią mnie żadne fajerwerki. Niech 
chłopaki strzelają, jak lubią. Wszędzie unosi się pył. 
Pieprzę.
   Everete zostaje ze mną.
   Tir, najbardziej wysunięty, wjeżdża na minę. Eksplozja, 
przesilenie i płonie jasnym płomieniem. Inni mijają go. 
Odliczam sekundy. Dziesiątki sekund. Wybuchy powstają jak 
wulkany. Czekam, kiedy coś w nas trafi. Znowu któryś 
przejechał po minie. Czołgi stoją niczym burdelmamy, ciemne 
i ciężkie. Gdy wypluwają pociski, wstrząsa nimi dreszcz. 
Bojowe woza piechoty, te grube miejskie suki, lekko wysuwają 
się do przodu. Bez potrzeby. Zasieki zatrzymują coraz więcej 
nadjeżdżających. W kilku miejscach rozpędzone samochody 
wpadają na siebie i natychmiast zastygają. Ogień opiekuje 
się nimi jak dobra ciotka.
   Obok nas płonie różowy trabant. Ciężki samochód rozbija 
się o pancerną bryłę czołgu. Jedyny, który dojechał tak 
daleko. Mały wrzeszczy i wskazuje, że coś trafił. Wierzę 
dziadowi. Wycieczka istnieje już tylko w drobnej części 
swego składu. Po tamtej stronie płonie kilka pancernych 
wozów. Świniobicie nic nie mówi. Miał niewiele pocisków i 
skończyły mu się.
   Najazd trwa kilka minut, jeszcze nie zdążył na dobre się 
rozpocząć, a pojedyncze wozy już zawracają.
   - Spieprzamy chyba, co? - mówię.
   Moje słowa zagłusza gwałtowny łoskot. Zalewa mnie fala 
ciepłego powietrza. Widzę, jak szyby pękają, okruchy sypią 
się do wnętrza, a wóz drga, jakby dyszał. Everete leci w 
przód na twarz, zasłaniając głowę rękami. Strach rzuca mi 
się chmurą na wzrok, ale już po chwili spływa po krzyżu. 
Myślałem, że dostaliśmy, ale nie. Uderzenie poszło w 
pobliże, obok. Tam, gdzie stały Sucha i Petka.
   Krwawię. Drobiny szkła z rozsypanej szyby jakby wrosły mi 
w skórę. Sucha leży nieruchomo. Mały zostawia rakietnicę i 
dopada do niej. Petka klęczy, wznosi ręce. Jej twarz jest 
czarna, całkiem wypalona.
   - Spieprzamy - krzyczę.
   Mały i Świniobicie ładują kobiety do wozu. Patrzę na 
Everete. Nic jej nie jest. Oczy ma przymrużone, nie rusza 
się, ma trochę krwi na rękach. Wycofuję wóz, tak jak inni 
ocaleli z pogromu. Morderczy ostrzał z miasta nie ustaje.
   Mijamy płonące wraki. Samochodem rzuca. Odjeżdżamy. Dymy 
biją pod niebo podobne do grubych czarnych słupów. W 
nozdrzach mam swąd benzyny. Wkrótce eksplozje stają się 
rzadsze. Zostawiamy za sobą Jasne Miasto, teraz naprawdę 
jasne, oświetlone setkami samochodowych zniczy.
   W furgonie Petka jęczy, a Świniobicie knebluje jej usta, 
bo nie można wytrzymać. Dostała paskudnie, ma kilka odłamków 
w boku - i ta twarz.
   - Jak Sucha? - pytam.
   Sucha zdycha albo już zdechła. Trochę mi żal. Everete coś 
do mnie mówi.
   - Źle wyglądasz.
   Miasto znika z pola widzenia. Zatrzymujemy się przy 
wjeździe na autostradę. Tu nic nam nie grozi. Inne wozy też 
się zatrzymują. Naliczam czterdzieści.
   Nie pytajcie mnie, dlaczego tak jest i powtarza się co 
roku. Tak być musi. Gdyby było inaczej, może świat rozpadłby 
się pod kołami naszych wozów.

   Mały kopie grób. Kopie i płacze. Ten Mały to powinien 
zostać grabarzem, jak tak lubi kopać.
   Świniobicie opuszcza powieki Petki. Patrzy na mnie, na 
Everete. Wzięło go. Widzę to i nie rozumiem. Czego się 
martwi. Czy będzie mu źle?
   Zapalam skręta. Bez trawki rozpadłbym się. Everete 
wyciąga rękę.
   - Daj.
   Zaciąga się. Świniobicie odchodzi. Znużony, siada przy 
furgonetce.
   Everete i ja palimy. Mój łeb trzyma się jakoś pod 
świeżym opatrunkiem. Dwa trupy leżą na ziemi, rzucone 
bezwładnie, bez wdzięku i majestatu. Mały wciąż kopie, tyłem 
do nas. Ta wycieczka się skończyła, przeżywam chwile 
refleksji. Za kilka godzin rozpocznie się nowa.
   Everete unosi głowę. Coś takiego jest w jej spojrzeniu, 
co przykuwa uwagę. Ona patrzy przed siebie, tam, gdzie leży 
Petka. Zaciska usta.
   Jeszcze jej takiej nie widziałem. Może raz, przez moment. 
Podchodzi, klęka przy Petce. Nie mam pojęcia, co jej 
odbiło. Everete delikatnie bierze głowę Petki w swoje ręce. 
Nachyla się.
   Petka lekko porusza palcami.
   Ja pieprzę, nie zdechła. Świniobicie czeka w kolejce na 
kopanie dołu, a ona żyje. Analizuję to, stwierdzam, że 
zabawne i uśmiecham się. Świniobicie nie zauważa niczego, 
siedzi z opuszczoną głową, podkurczając kolana.
   Everete nachyla się mocniej nad Petką. Obejmuje ją. Nie 
wiem, skąd w niej tyle miłości i współczucia. Nagle Everete 
odwraca się, patrzy mi w oczy. Tamci dwaj nadal nie 
zauważyli zmartwychwstania. Milczę, widzę Everete i widzę 
jeszcze, jak wysuwa kolec zza paska Petki.
   A potem Everete już nie patrzy. Nie na mnie. Chłonę jej 
smutek, jej nienawiść i jest to mój smutek, moja nienawiść, 
chociaż ona tego nie wie, a ja tylko przeczuwam. Kolec 
obraca się w ranach od wybuchu, żeby nie pozostały ślady, 
wchodzi głębiej, a dłoń Everete zaciska się na czarnych 
ustach Petki.
   Everete morduje Petkę. Cofam się pamięcią, widzę, jak 
Petka zabija Everete. Nie, nie widzę tego. Jeszcze nie 
wróciłem do domu. Jest tylko Everete z moim dzieckiem. 
Chłopiec już nie żyje. Skonał w chlewie. Świniobicie go 
zaszlachtował, chociaż nie miał prawa. Ale Everete 
spieprzył. Rano Sucha wywlokła ją na dwór, a Petka rozcięła 
od góry do dołu. Wróciłem, gdy było po wszystkim. Naprawdę 
nie pamiętam, jak mogłem zostawić Everete samą z małym. Ale 
gdy pojawiłem się z powrotem, było po. Nadjechałem drogą i 
oszczędzili mnie. Droga jest świątynią.
   Jedź z nami. Trzeba jechać. Przyzwyczaisz się. Droga cię 
uspokoi. Chodź z nami. Nic innego się nie liczy. Chcesz 
tworzyć i kochać? Jeszcze nie rozwiały się dymy. Jedź z 
nami. Z nami.
   Płakałem. Łzy były ciężkie, palące jak kwas. Pojadę, 
powiedziałem.
   Patrzę na Everete i leżącą Petkę.
   Ona jest zasrana.
   Jest wycieczka. Jedź z nami. Jadę. Przygryzam wargi. 
Wszystko pamiętam. Wycieczka. Droga, radość, zapomnienie i 
szaleństwo. Krew spływa mi po brodzie. Zapomnienie.  
   Czy może otępienie.
   Everete podnosi się i podchodzi do mnie.
   - Masz jeszcze trawę? - pyta.
   Mam. Świniobicie podnosi głowę, patrzy na trupa Petki i 
opuszcza głowę. Mały kopie bez przerwy.
   - Mnie też kiedyś zabijesz? - pytam Everete półgłosem.
   - Nie wiem - odpowiada. - Może.
   Dlaczego ja nie zabiłem? Ani ich, ani siebie, dlaczego 
nie zabiję Everete. Nie wiem. Jest wycieczka. To tylko wiem. 
Jest wycieczka. Świat, w którym żyję.
   Zaciągam się. Mówiłem już, że bez trawki rozleciałbym 
się. Rozleciałbym się na pewno.

   Jesteśmy na wycieczce. Trwa to już jakiś czas. Wiecie, 
jak to jest. Czasami coś się przedłuża i nic nie można na to 
poradzić.
   Oni dwaj są sami. No i dobra, gówno mnie to obchodzi. Jak 
nie umieją znaleźć sobie kobiet, to ich problem. Ja jestem z 
Everete. Zawsze w życiu znałem jakąś Everete.
   Samochód pędzi po szosie i widzimy tylko asfalt. Jest 
droga i jesteśmy my.
   Nocami nie sypiam. Boję się. Czegoś oczekuję, czegoś 
pragnę i nic nie potrafię zrobić. Everete jest zawsze w 
pobliżu. Nie odstępuje mnie. Jej oczy są bez wyrazu, nawet, 
kiedy się śmieje i tylko, gdy się kochamy, ożywają.
   Mały wariuje po śmierci Suchej. Chce odejść i zamieszkać 
w jakimś opuszczonym domu. Mówi tylko o tym. Jeśli odejdzie, 
wkrótce go odwiedzimy.
   Świniobicie patrzy na Everete wzrokiem łakomego psa. Dużo 
pije, dawno zapomniał o Petce. Nie pozwolę, by Everete 
odeszła drugi raz. By odeszła druga Everete.
   Tak naprawdę, to nie wiem, jaki jestem. Dlaczego właśnie 
taki. Szmaciarz.
   Jednak mimo wszystko. Nie nazywajcie mnie świrem.
                                            Piotr Górski
                        PIOTR GÓRSKI
   Student V roku filologii polskiej (specjalizacja 
edytorska) na Uniwersytecie Gdańskim. Publikuje u nas i w 
"Fenixie", nagradzany na konkursach poetyckich i 
prozatorskich. Państwo znacie jego "Hordę" ("NF" 11/92) i 
"Melomanów" ("NF" 10/93). Odsłania się autor w tych tekstach 
jako konsekwentny wizjoner dark future i budowniczy 
przerażających światów wziętych trochę z Orwella, a trochę z 
"Mad Maxów". Choć jednocześnie potrafi Górski rozniecić 
nawet na moralnych zgliszczach iskierki łagodnej ironii i 
pierwszej próby liryzmu.  
   Tak było w "Melomanach", na pewno nie dotyczy to 
"Wycieczki". Przedstawiane dziś opowiadanie jest bardzo 
konsekwentnym i złowieszczym studium rozpadu osobowości - 
degeneracji jednostki i całego społeczeństwa. W 
zwyrodniałych obyczajach, w zdegenerowanych zachowaniach, w 
przerażającym pędzie ku moralnej destrukcji, ku śmierci, 
rozpoznajemy jednak wielką rozpacz i wielkie cierpienie.  
Oglądając barwne i często zabawne człowiecze kukły w filmach 
w rodzaju "Mad Maxa", warto może pamiętać, że gdyby 
istniały, musiałyby skrywać doświadczenia tak przerażające, 
jak te, o których pisze Górski.  
                                                     (mp)
