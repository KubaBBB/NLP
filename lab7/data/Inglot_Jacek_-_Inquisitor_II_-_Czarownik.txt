Autor: Jacek Inglot
Tytul: Inquisitor II: CZAROWNIK 

Z "NF" 10/95


    Tak więc Judym wyszedł z nędzy i doszedł do 
inteligencji, ale ta nie przyjęła go w swe szeregi. No tak, 
nie mogło być inaczej - wszędzie bełkot, na górze, na dole, 
we dnie, w nocy, w zdrowiu i przy skonaniu. Bełkocze cały 
naród, w zdumiewającej, nie znanej od wieków solidarności - 
dlaczego w takim razie nie uczniowie? Kto wie, może nie 
wiedząc o tym sam produkuję te nieprzytomne brednie? Gdybym 
był choć odrobinę uczciwym gogiem, powinienem się po 
czwartym tego typu wypracowaniu pochlastać - porządnie, 
solidną brzytwą, od ucha do ucha. Chyba jednak byłem belfrem 
mało zaangażowanym w sprawę oświecania narodu, ponieważ 
zamiast tego sięgnąłem po piąte (nie piwo, niestety). Widać 
przywykłem - Witkac powiadał, że ludzie to takie bydlęta, co 
to się do wszystkiego przyzwyczają.  
    Uniosłem do góry zniechęcony wzrok - moi koledzy walki i 
męczeństwa, niewolnicy kaganka (kagańca? kańczuga?) 
oświaty, pożywali właśnie drugie śniadanie. Spijając 
jogurciki toczyli zwykłe szkolne dysputy: jedni domagali się 
głowy ministra edukacji, drudzy, bardziej widać litościwi, 
tylko kuratora. Inni klęli w żywy kamień co popadło, nie 
oszczędzając nawet swych żon i małoletnich dziatek.  
    Drzwi uchyliły się i do pokoju zajrzała Krystyna - 
popatrzyła na rozgdakane towarzystwo z niesmakiem, aż widać 
coś jej przyszło do głowy, ponieważ przybrała marsowy wyraz 
twarzy i krzyknęła ze zgrozą: 
    - Rybak zrobił striptiz przed 3b!!! 
    Zapadła martwa cisza. Nauczyciele poderwali głowy i 
wpatrzyli się w Krystynę w niemym przerażeniu.  
    - Co, znowu... - jęknął Teogderyk. 
    - O, to on to już zrobił przedtem? - zawołał z 
ożywieniem Herman, który po półrocznym leżeniu w gipsie był 
pełen żwawości i ciekawości świata. - A w której klasie?  
    - ... się zaczyna? - dokończył Teogderyk i spojrzał na 
mnie groźnie. Przybrałem wyraz twarzy oburzonej niewinności: 
Patrycja przebywała na studiach w innym mieście, a w 
komputerach dyżurował egzorcystyczny wirus. Tym razem Rybak 
zwariował wyłącznie na własny rachunek.  
    - O co chodzi? - za plecami Krystyny pokazał się Rybak, 
niestety kompletnie ubrany. - What's the matter, ladies and 
gentlemen?  
    - Oni uwierzyli, że zrobiłeś striptiz w 3b! - wyjaśniła 
oskarżycielsko Krystyna. Anglista popatrzył na nas z 
niesmakiem.  
     - No tak, a potem pismacy wypisują w gazetach, że w 
zawodzie nauczycielskim od lat obowiązuje dobór negatywny - 
burknął, usiadł i ostentacyjnie zagłębił się w lekturze 
"Newsweeka". Reszta wróciła do swych jogurcików i rytualnych 
przekleństw. Krystyna wzruszyła ramionami i wyszła, 
niezadowolona, że dowcip nie wypalił. Ja zaś opuściłem 
wzrok na kolejne wypracowanie.  
    Zasadniczy błąd doktora Tomasza to jego oderwanie od 
istotnej walki, jaką toczył w tym czasie zrewolucjonizowany 
proletariat, zorganizowany w partiach robotniczych. Tu już 
zabrakło mi tchu; cud prawdziwy, że obyło się bez zawału. 
Jednocześnie chciało mi się wyć jak pokąsanemu do krwi 
wilkowi stepowemu.  Jeszcze ze trzy tego typu zdania i 
będzie po mnie. Z jakiej socrealistycznej makulatury oni 
toto wygrzebują? Wciąż pełno było tego śmiecia na półkach - 
uczniowie bezkrytycznie powtarzali każdą bzdurę, jako że 
dokładnie mieli w dupie doktora Judyma i bezdomne losy jego. 
Mnie zaś traktowali na zasadzie zła koniecznego, 
krwiożerczego Mzimu, któremu trzeba rzucić jakiś ochłap, aby 
ujść cało.  
    Z boku dobiegł z lekka sataniczny chichot Rybaka - 
siedział tam razem przy jednym stoliku z Teogderykiem i młodym 
wuefmenem, Zaporożcem.  Szeptali sobie konspiracyjnie. 
Instynktownie nadstawiłem ucha.  
    - Zalewasz, stary - stwierdził z niedowierzaniem 
Zaporożec.  - Coś się babie przywidziało...  
    - Nigdy w życiu - Rybak zacierał z uciechy ręce. - Ta na 
niego wrzeszczy, a facet jak gdyby nigdy nic stoi przy 
umywalce, jedną ręką pali papierosa, a drugą wali konia aż 
miło. Babsko nie wiedziało, gdzie się ze wstydu podziać. 
Powiedział potem, że od tygodnia nie mógł nic przeciąć i 
musiał koniecznie pojechać na ręcznym.  
    - Mogła mu pomóc - zauważył trzeźwo Zaporożec. - Pokazać 
cycki albo coś w tym rodzaju. Szybciej by poszło...  
    - Nie było potrzeby. Wytrysk miał równo z dzwonkiem. 
    - Znaczy się, dobry uczeń - rzuciłem znad swego stosu 
makulatury. - A i my nie najgorsi pedagodzy, skoro tak 
skutecznie wykształciliśmy w nim odruch szkolnej 
punktualności.  
    - Co się dzieje w tej szkole?! - Teogderyk wyglądał jak 
człowiek dopiero co przebudzony z głębokiego snu. - 
Nauczyciel rzuca się z okna myśląc że jest Rambo, uczeń kopuluje 
z umywalką.  Czyste wariactwo!  
    - That's right, my friend. This world is crazy - rzekł 
sentencjonalnie Rybak i z powrotem zagłębił się w prasie. Do 
pokoju wsunął się Norbert, niedawno zatrudniony młody 
polonista - a dokładniej jego udręczone ostatnio oblicze. 
Coś się z facetem od paru dni działo.  
    - Nie mogę - wyjęczał. - Dłużej nie wytrzymam! 
    - A co ci, serdeńko? - zapytał troskliwie Teogderyk. 
    - Sam już nie wiem. Siądzie ci taka przed nosem i wypnie 
te swoje bufory, takie, że rozwalają stanik. No i diabli 
wiedzą, co robić, onanizować się już teraz, pod 
biurkiem, czy czekać na dzwonek... - w jego głosie brzmiała 
prawdziwa rozpacz, typowa dla świeżego, jeszcze nie 
zahartowanego belfra.  
    - Ach, seks, seks obrzydliwy! - zaskowytał w odpowiedzi 
Rybak, odrywając się od "Newsweeka".  
    - Mam na to lekarstwo, chłopaki - oświadczyłem. - Trzy 
dni ścisłego postu, leżenie krzyżem we włosienicy i 
samobiczowanie dyscypliną z surowej skóry.  
    - Dobrze robi też czytanie brewiarza i regularny 
różaniec - dodał Teogderyk.  
    - Brr, to już lepszy jednak onanizm, w myśl zdrowej 
zasady pt.  Każdy Swą Własną Żoną - prychnął pogardliwie 
Rybak, udowadniając przy okazji, że przebrnął przez 
pierwsze trzysta stron "Ulissesa". Spojrzałem na niego z 
uznaniem.  
    - I cóż pan sądzisz o Joysie? 
    - Prawdę mówiąc, nie mam zdania, lecę głównie po momentach. 
    Zawsze to u niego lubiłem - absolutną i bezwzględną 
szczerość. Nigdy nie pozował na intelektualistę. Poza tym 
był skrupulatny i zasadniczy niczym angielski gentlemen z 
czasów wiktoriańskich; wymownym gestem pokazał mi zegarek, 
przypominając, że najwyższy czas wyjść na dyżur.  
    W czasie patrolowania szkolnych korytarzy pierwszego 
piętra znowu natknąłem się na Norberta - sterczał jak 
wmurowany pod kolumną, wpatrując się z natężeniem w okno, 
na parapecie którego siedziała dorodna siedemnastka, pulchna 
blondyneczka, ubrana w przewiewną i kusą sukienkę. 
Podciągnęła ku sobie kolana i materiał osunął się na 
podołek, odsłaniając kształtne i gładkie udo - dzieweczka 
wachlowała się zeszytem, wpatrując tęsknym wzrokiem w świat 
za szybą. Norbert obrócił ku mnie udręczone oczy, z niemym 
pytaniem.  
    - Nie masz szans - odparłem. - Nie wiem dlaczego, ale 
młodzież ostatnimi czasy zajmuje się bez reszty 
najnudniejszą i najbanalniejszą rzeczą na świecie, czyli 
sobą.  
    - Sobą, powiadasz - warknął zirytowany. - A co w takim 
razie mam zrobić z TYM?! - Podetknął mi pod nos kartkę 
białego papieru z napisanym na maszynie tekstem. Przeczytałem 
kilka zdań ze środka.  
    Już od dawna marzyłam, by być blisko Ciebie. 
Zniecierpliwiony, zwierzęcym ruchem przyciągasz mnie. Czuję 
zapach Twojego ciała i to przyjemne ciepło, które emanuje na 
moje prężne piersi.  Przesuwasz dłonią po wewnętrznej 
stronie mych ud; powoli rozbierasz mnie, jednocześnie 
namiętnie całując. Dreszcze przeszywają nasze ciała. 
Pieszczę Cię czule, wodząc subtelnie dłońmi po Twoich 
ramionach, ustami muskam tors, upajając się jednocześnie 
ciałem. Teraz czekamy tylko na wielkie spełnienie. Zanurzasz 
się we mnie powoli, a jednak zdecydowanie. Czyżbyś równie 
bardzo tego pragnął jak ja?  
    Złożyłem list i oddałem mu. 
    - Nic z tego nie będzie, stary - oświadczyłem. - Czysta 
literatura.  Naczytało się dziecko harlequinów, obejrzało 
dwa pornosy i myśli, że może być drugą Ciccioliną. Tak 
naprawdę to uciekłaby na widok twojej erekcji.  
    Oklapł na to dictum zupełnie - wzrok nasz, oderwany od 
niedosięgłych cielesnych pokus okiennej dzieweczki, spoczął 
mimochodem na ścianie.  Wisiał na niej plakat następującej 
treści: Uwaga, zaczyna się miesiąc kultury francuskiej. Baw 
się razem z nami, 3f. Ktoś przekreślił kultury grubym 
czerwonym pisakiem, dopisując u góry miłości. Tego już było 
dla Norberta za dużo.  Zamknął oczy i po omacku ruszył przed 
siebie, znikając w głębi szkolnych kazamatów.  
    Ja sam schroniłem się w sekretariacie, przerobionym 
ostatnio na coś w rodzaju pubu: brakowało tylko stołków 
barowych, kufli i kranu z piwem.  Siedział tam już Zaporożec 
i jak zwykle smalił cholewki do Krystyny.  Leżał na 
urzędowym kontuarze, broniącym dostępu do sekretarki, i 
spoglądał jej miłośnie w oczy. Musiałem im przerwać w 
niezwykle ekscytującym momencie.  
    - A kolega co właściwie sądzi o miłości? - zapytała mnie 
nagle Krystyna, nim jeszcze zdążyłem zamknąć za sobą drzwi.  
    Zastanowiłem się chwilę. 
    - Moja droga, przecież wiesz, że od lat kocham się tylko 
w tobie, acz bez wzajemności i nadziei, niestety...  
    - Naprawdę? - uśmiechnęła się, rzucając mi powłóczyste 
spojrzenie.  Mrugnąłem do niej porozumiewawczo. Toczyliśmy 
ten flirt chyba ze trzy lata z okładem. Popatrzyłem na nią 
wzrokiem zamglonym od palących żądz, jakby się wyraził 
modernistyczny poeta, i przeciągle jęknąłem, niczym bohater 
Przybyszewskiego.  
    Oberwujący to Zaporożec zgrzytnął mimowolnie zębami i 
wypiął do przodu dobrze umięśnioną klatę.  Ni cholery nie 
dawał się przekonać co do ostatecznego triumfu ducha nad 
materią. Każda nasza sprzeczka kończyła się wezwaniem na 
indiańskie zapasy. Rewanżowałem mu się zaproszeniem na 
dysputę o neotomizmie.  
    - No dobrze, bawcie się dalej sami - powiedziałem. Przed 
dzwonkiem musiałem jeszcze odwiedzić jedno miejsce.  
    W męskiej ubikacji w zgęstniałym od dymu powietrzu 
mógłbym spokojnie zawiesić tuzin siekier. Tym razem, o 
dziwo, przebywał w niej tylko Marek Modnicki, uczeń 
niepozorny, ale znany powszechnie ze swej zadziorności. 
Belfrzy nie znosili go organicznie, jako że był 
przemądrzały i bezczelny. Szkołę traktował jak prywatny 
zamtuz. Palił nerwowo grubego jak palec ekstra mocnego, 
puszczając pod sufit kłęby dymu. Mówili, że ostatnio 
dziczeje coraz bardziej. Poklepałem go delikatnie po 
ramieniu.  
    - Hej, kolego, zlituj się nad swoimi płucami! 
    Wzdrygnął się gwałtownie, obrzucił mnie ostrym 
spojrzeniem i wypadł na korytarz, mieląc w ustach niewyraźne 
przekleństwo.  No tak, dobry belfer to martwy belfer: ta 
walka jest odwieczna, jak zmagania światła i ciemności u 
manichejczyków. Na zawsze, bez końca, do ostatecznego 
upodlenia. Nie będzie wygranych... A jaki, do licha, jest 
dobry uczeń?  
    Odezwał się dzwonek i wyszedłem z ubikacji, myśląc, że 
szkoła to nic więcej niż koszmarna parodia walki klas. 
Byliśmy dla nich ONYMI.  Nic w tym dziwnego - szkoła to 
społeczny mikrokosmos, skupiała jak w soczewce stan całego 
społeczeństwa: nienowoczesna, zaskorupiała w starych, 
scholastycznych formach. Z drugiej strony może tak było póki 
co lepiej, skoro większość, podobnie jak buntowszczik 
Modnicki, nie odróżniała demokracji od anarchii. Albo za 
pysk, albo hulaj dusza, piekła nie ma. Jeśli tak, to chyba 
już lepiej za pysk?  
    - No to za pysk! - powiedziałem głośno, akurat do 
Zaporożca, który mijał mnie na korytarzu, bardzo z czegoś 
rozradowany. Widocznie umówił się na wieczór z Krystyną.  
    - Chłopie, coś taki spięty? - zawołał do mnie. - 
Cokolwiek cię dręczy, czterdzieści pięć minut dobrego kosza 
i przejdzie jak ręką odjął!  
    Popatrzyłem na niego z zazdrością; facet na wszystko 
miał podobnie nieskomplikowaną receptę. Pogwizdując wesoło 
zniknął w sali. Wstąpiłem do pokoju po dziennik i poszedłem 
na lekcję.  
    Klasa przywitała mnie grobowym milczeniem - otworzyłem 
dziennik i zacząłem sprawdzać obecność. Odzywali się 
niechętnie; najwyraźniej byli dziś nie w sosie. Poza tym 
gapili się na mnie tak jakoś dziwnie... nie, wcale nie na 
mnie, tylko na coś za moimi plecami.  
    Odwróciłem się - z tyłu wisiała oczywiście tablica. Ktoś 
wypisał na niej u samej góry bladoróżowym, odblaskowym 
flamastrem HUJ CI W DUPĘ pięknym, technicznym pismem, choć 
nieortograficznie.  Naród (a wraz z nim gros uczniów)
uparcie tkwił w błędnym mniemaniu, że owo szlachetne słowo 
pisze się przez samo "h".  Zdaje się, że było to 
przeznaczone dla wszystkich nauczycieli - gdyby chodziło 
tylko o mnie, posłużyliby się kredą.  
    Obejrzałem się na klasę; obserwowali mnie uważnie, 
ciekawi, co powiem - wielogłowa i wielooczna, anonimowa, 
niema masa. Co ja o nich właściwie wiem? Tak naprawdę to 
byli mi równie obcy jak kosmici. Czy to nie paradoks: 
dwadzieścia lat różnicy i już mamy do czynienia z inną rasą, 
wręcz odrębnym gatunkiem? Ciekawe, kim ja jestem dla nich? - 
przyszło mi nagle do głowy. Kto wie, czy nie jakimś 
potwornym oślizłym krabem (jak z powieści Guya N. Smitha), 
któremu sprawia sadystyczną satysfakcję prucie brzuchów i 
pożeranie parujących wnętrzności? Wszak nie zajmuję się 
niczym innym poza patroszeniem ich opornych mózgownic... 
Krzysztof, prymus, wpatrywał się we mnie z przerażeniem - 
czyżby myśli wypełzły mi na twarz jak stado jadowitych 
węży?  
    - To nie my! - jęknął. - To już było, kiedy weszliśmy... 
    - Wcale o to nie pytam - przerwałem mu, zamykając 
dziennik.  - Proszę zapisać temat: Satyra na leniwych żaków 
wyrazem feudalnych stosunków panujących w średniowiecznej 
szkole. Zapiszcie też tekst, ponieważ w podręczniku go nie 
znajdziecie, przynajmniej nie w tym brzmieniu: 
               Chytrze bydlą ucznie z profesory. 
               Wiele się w jich sercu plecie.
               Co dzień się uczyć mają, 
               Częstokroć silnie odpoczywają 
               A robią silno obłudnie: 
               Jedwo do szkoły wynidą w południe, 
               A na drodze wraz postawają, 
               Rzekomo na podwodę czekają.
    Krzysztof podniósł do góry rękę. Skinąłem przyzwalająco. 
    - Czy pan przypadkiem nie zwariował? - zapytał z troską. 
    - Przeciwnie, moje dziecko, nigdy nie czułem się lepiej.  
Piszcie dalej: 
               Kajet swój doma słoży, 
               Chocia bułki w torbę włoży; 
               W szkole chory, ale czyni wszelki zbytek, 
               Chcąc złechmanić ten dzień wszytek: 
               Bo umyślnie na to godzi, 
               Iż się psorom źle powodzi.
  
    Pierwszego trupa znaleźliśmy po szóstej lekcji. Na 
dyżurze był wtedy Herman; widziałem, jak rakiem wycofał się 
z męskiej ubikacji. Oparł się o przeciwległą ścianę i 
dygotał w milczeniu, głośno szczękając zębami. W pierwszej 
chwili pomyślałem, że znowu próbował ramboidalnych skoków 
przez okno - ale nie, wyglądał na nienaruszonego, poza tym 
drzwi do ubikacji były przecież szeroko otwarte. Herman 
wpatrywał się w nie osłupiałym wzrokiem. Podszedłem bliżej i 
trąciłem go w ramię.  
    - Hej, Pobożny, co się dzieje? 
    Nic nie odpowiedział, wskazał tylko trzęsącą się ręką na 
wejście do toalety. Wyglądało na to, że trzeba tam zajrzeć. 
Wsunąłem się ostrożnie do środka, trzymając ściany i 
stąpając tak cicho i delikatnie, jakbym szedł po tafli 
nadpękniętego szkła.  
    Zupełnie niepotrzebnie. Chłopak wisiał w trzeciej 
kabinie od drzwi, około piętnastu centymetrów nad ziemią, 
sztywny i nieruchomy. Nie żył od dawna, może od pół godziny. 
Nie znałem go, zresztą trudno go było rozpoznać - twarz miał 
sczerniałą i obrzmiałą, oczy wytrzeszczone, jezyk spuchnięty 
i wywalony. Teraz wiedziałem, dlaczego wisielcom nakłada się 
na głowy kaptury.  Ten miał w dodatku pecha: pętla osunęła 
mu się pod brodę i zaciskający się sznur nie przerwał 
dostatecznie szybko dopływu krwi do mózgu. Męczył się co 
najmniej kilka minut, miotając na wszystkie strony. 
Widziałem ślady jego obcasów na ścianach kabiny. Powybijał w 
nich dziury na wylot. Straszna śmierć.  
    Spojrzałem w górę - sznur przerzucił przez grubą żeliwną 
rurę, biegnącą pod sufitem. Drugi koniec przywiązał do haka 
podtrzymującego rezerwuar, za stołek posłużyła muszla. 
Obejrzałem sznur, właściwie cienką, może półcalową linkę 
wykonaną z tworzyw sztucznych.  Moją uwagę przykuł węzeł 
przy podwójnej pętli, fachowo spleciony węzeł kotwiczny, jak 
mi się na pierwszy rzut oka wydawało. Pętla zadziałałaby bez 
zarzutu, gdyby tylko chłopak staranniej ją sobie założył.  
    Noża przy sobie nie miałem, próbowałem więc odczepić 
koniec sznura umocowany do haka w ścianie, ale został 
przywiązany jakimś skomplikowanym systemem węzłów, też 
chyba marynarskich, i niewiele mogłem zdziałać; zresztą, nic 
by to nie dało. Chłopak nie żył na pewno, miał zmiażdżoną 
krtań, złamaną podstawę czaszki i zgruchotane kłykcie 
potyliczne, sądząc po nienaturalnym położeniu głowy. Mógł 
też pęknąć rdzeń kręgowy. Przyłożyłem mu rękę do serca, 
potem do tętnicy szyjnej. Ciało zaczynało już stygnąć.  
    Nic nie mogłem dla niego zrobić - wyszedłem i starannie 
zamknąłem za sobą drzwi. Herman nadal stał pod ścianą i 
gapił się na mnie, niemo poruszając ustami. Nadal był w 
szoku.  
    - Nie wpuszczaj tutaj nikogo - poleciłem mu. - Idę 
zadzwonić na policję i pogotowie. Znajdę jakiś nóż i 
spróbuję go odciąć.  
    Herman skwapliwie skinął głową. Wyglądał trochę lepiej, 
jak człowiek, który wreszcie wie, co ma robić. Poszedłem do 
sekretariatu.  
 
    Cały dzień w pokoju nauczycielskim mówiono szeptem. 
Lekcje właściwie się nie odbywały - w liceum, w gabinecie 
dyrektora, zainstalował się inspektor z dochodzeniówki i 
prowadził od rana przesłuchania.  Co i rusz wyrywano z klasy 
to ucznia, to nauczyciela, niektórych po kilka razy.  
    - Nie mogę zrozumieć - mówił cicho Teogderyk. - Tego 
Piotra to wszyscy lubili, nauczyciele i koledzy, miał dobre 
stopnie, nie był z niczego zagrożony. Rodzina też porządna, 
ojciec jakaś fisza w PZU, matka prowadzi modny butik... 
Ptasiego mleka mu nie brakowało.  
    - Może to pozory - zauważyłem. - Sielski obrazek, pod 
którym ukrywa się domowe piekło.  
    - Może - Teogderyk nie wyglądał na przekonanego. - W 
każdym razie szkoła nie ma z tym nic wspólnego. Nikt z 
belfrów go nie prześladował ani się nie zawziął, jak to 
mówią. Naprawdę wszyscy go lubili.  
    - Może był narkomanem, i to dobrze zakonspirowanym? - 
wysunąłem przypuszczenie.  
    - E, nie, za dobrze się uczył, zresztą to łatwo 
sprawdzić w czasie sekcji...  
    Drzwi do pokoju uchyliły się i weszła Krystyna. Pomagała 
inspektorowi doprowadzając mu świadków na przesłuchanie. Tym 
razem wskazała na mnie.  
    W drzwiach gabinetu zderzyłem się z młodym, niewysokim 
blondynem o szczupłej, nerwowej twarzy. Dopiero gdy mnie 
minął, przypomniałem sobie, że to nowy biolog, niejaki 
Bielecki, który zaczął u nas pracę we wrześniu. Właściwie 
nie zdążyłem go poznać, jako że praktycznie cały czas 
siedział na zapleczu gabinetów biologicznych, w pokoju 
nauczycielskim bywał raczej rzadkim gościem. Mignął mi do 
tej pory ledwo parę razy.  
    Inspektor wyglądał na człowieka rzeczowego i 
kompetentnego; niewiele mogłem mu pomóc, powtórzyłem tylko 
to, co powiedziałem wczoraj policjantom, opisując 
okoliczności znalezienia Piotra i to, co zrobiłem potem.  
    - Sądzi pan, że to morderstwo? - zapytałem. - Nie 
zauważyłem tam żadnych śladów walki czy przemocy. A może 
chłopak był pod wpływem środków odurzających?  
    - To już sprawdziliśmy - odparł. - Nie miał w organizmie 
niczego podejrzanego. Pod tym względem jest czysty jak łza.  
    - A odciski palców na tej rurze pod sufitem? Mam 
wrażenie, że jest pomalowana farbą olejną...  
    Policjant spojrzał na mnie z uznaniem. 
    - Nie znaleźliśmy żadnych poza jego. 
    - No to chyba wszystko jasne - chciałem wstać, ale 
powstrzymał mnie ruchem ręki.  
    - Samobójstwo bez motywów? - spytał. - Normalny, zdrowy 
chłopak wiesza się nagle w szkolnej toalecie. Czyżby 
wyłącznie z nudów?  
    - A może rodzina? - zasugerowałem to samo co 
Teogderykowi. - Jakieś ukryte konflikty, kompleksy.  
    - Jego starych przycisnąłem wczoraj. Są w autentycznym 
szoku. Także wywiad środowiskowy nie przyniósł nic 
istotnego. Przeciętna, normalna rodzina. Przesłuchujemy 
jeszcze krewnych, ale to chyba nic nie da.  
    - Może był na przykład utajonym schizofrenikiem? 
    - Sam pan w to nie wierzy - powiedział ciężko. Wziął z 
biurka akta i czegoś w nich szukał; odsłonił wtedy 
plastykowy worek zawierający zwiniętą linkę zakończoną 
podwójną pętlą.  Tę samą, wyraźnie widziałem marynarski 
węzeł.  
    - Ten węzeł... - zacząłem. 
    - Ach, to - inspektor odłożył akta. - Rozmawiałem 
właśnie z profesorem Bieleckim, prowadzi u was sekcję 
żeglarską, jak pan pewnie wie. Ma tam ze dwudziestu 
chłopaków, których przygotowuje do obozu żeglarskiego na 
Mazurach. Piotr był jednym z nich. Facet, jak to zobaczył, 
złapał się za głowę... Na tej lince ćwiczyli wiązanie 
węzłów.  
    Sekcja żeglarska?  Pierwszy raz o tym słyszałem. Nie 
sądziłem, że taki sobek jak Bielecki jest w stanie 
prowadzić jakiekolwiek zajęcia pozaplanowe. Od ciała 
gogicznego w każdym razie trzymał się z daleka, widać z 
młodzieżą szło mu lepiej.  
    Kiedy wychodziłem, zauważyłem Marka Modnickiego - stał 
na schodach wiodących na drugie piętro i z napięciem 
przypatrywał się każdemu, kto wchodził do sekretariatu. 
Kiedy złapał mój wzrok, zmieszał się i odwrócił, potem 
szybko zbiegł na dół. W jego wyglądzie i ruchach czuło się 
nadzwyczajną nerwowość, dość daleką od ostentacyjnego luzu, 
który zwykł świątek-piątek prezentować. Z tego, co 
wiedziałem, Piotr raczej nie był jego bliskiem kumplem.  
Dlaczego się więc tak przejął? Chciałem za nim pójść, ale z 
sekretariatu wychyliła się Krystyna. Najwidoczniej 
inspektor chciał mnie jeszcze o coś zapytać.  
    - Zapomniałem, że mam coś dla pana - oświadczył, 
wyciągając ku mnie zmiętą kserokopię. - To fragment jego 
dziennika, niezupełnie dla mnie zrozumiały. Chciałbym, aby 
pan się nad tym zastanowił.  
             
    Wiem, że mnie obserwuje, mimo całkowitej ciemności. To 
już kolejna noc oczekiwania, aż zostanę wybrany - jestem 
jego mięsem. Czasem przechodzi tak blisko, że czuję jego 
kosmaty oddech, czasem dotyka mnie, nawet tam, gdzie nie 
chcę. Powinno to być wstrętne i nieprzyjemne, ale wcale nie 
jest. Potrafi być delikatny - jeśli chce.  
    Pomieszczenie, w którym przebywam, nie wydaje się duże. 
Kiedyś obmacałem je całe: jest owalne, z litego kamienia. 
Nie wiem, jak tu się dostałem, nie znalazłem żadnego otworu. 
Nie wiem też, jak on się tutaj dostaje. W każdym razie 
wchodzi i wychodzi kiedy mu się spodoba.  
    Musi nas być tu więcej. Niekiedy słyszę zza ściany 
głosy, różne: raz to są radosne krzyki, to znów wrzaski 
przerażenia. Raz słyszałem coś jakby mlaskanie i chłeptanie, 
całkiem niedaleko, tuż za ścianą - to on musiał zjadać 
jednego z nas.  
    Mówi, że nas kocha. Tak bardzo, że nie chce, aby kochał 
nas ktoś jeszcze. Jego miłość jest wielka i ostateczna, aż 
po grób. On jest naszym grobem.  
    Słyszałem kiedyś, bardzo dawno, że ten, którego sobie 
wybiera, widzi przedtem światło. W tym świetle on staje 
przed nami taki, jaki naprawdę jest. To wtedy krzyczymy 
najbardziej.  
    Wydaje mi się, że ciemność wokół mnie staje się jakby 
mniej gęsta. Modlę się, aby było to tylko złudzenie - 
jeszcze nigdy tak nie bałem się świtu.  
    Wyglądało mi to na wprawkę nowelistyczną, utrzymaną w 
stylistyce onirycznego horroru, gatunku literatury coraz 
popularniejszego wśród młodzieży. Piotr miał chyba pewne 
ambicje literackie, teraz przypomniałem sobie, że sam 
czytałem jego wiersze, przyniesione na szkolny konkurs 
poetycki, nawet niezłe.  
    Z drugiej strony miałem podświadome wrażenie, że chodzi 
tu o coś więcej, nie tylko o sztuczną egzaltację upiornym 
nastrojem.  Granica między fikcją a życiem bywa bardzo 
płynna. Ale tego oczywiście inspektorowi nie powiedziałem.  
                      
    Na pogrzeb Piotra przyszła cała szkoła, uczniowie i 
profesorowie stawili się praktycznie w komplecie. Dzielnie 
wytrwali do końca, mimo nieprzyjemnego, zacinającego 
deszczu.  Dyrektorka wygłosiła wzruszającą mowę, 
przypominając sylwetkę zmarłego.  Potem mówił szkolny 
katecheta, całkiem mądrze, jak na zawodowego klechę. Nie 
potępiał, tylko współczuł. Pytał, dlaczego Piotr nie 
przyszedł poszukać u niego pomocy. No właśnie, dlaczego? - 
przemknęło mi przez głowę. Cokolwiek się z nim działo, 
dlaczego milczał i tak to w sobie dusił? Policja ustaliła, 
że dokładnie nikt nic nie wiedział, ani rodzina, ani 
koledzy.  
    Wychowawczyni klasy Piotra stała tuż przy jego trumnie, 
zapłakana jak stara bobrzyca - uczyła w szkole przeszło 
trzydzieści lat i nigdy czegoś takiego nie przeżywała. Obok 
niej dostrzegłem matkę, młodą jeszcze kobietę; kiedy 
spuszczano trumnę do dołu, rzuciła się na nią histerycznie, 
krzycząc, że nie pozwala - odciągnął ją dopiero mąż i jeden 
z krewnych. Piotr był ich jedynym synem.  
    Ceremonia dobiegała końca, grabarze uporali się ze swoją 
robotą szybko i sprawnie. Przed kopczykiem świeżej ziemi 
przedefilowała cała szkoła; została po niej ogromna góra 
kwiatów.  Ludzie zaczęli się rozchodzić.  
    - Idziesz? - spytał Teogderyk, podnosząc kołnierz 
płaszcza i poprawiając kapelusz; siąpiło coraz dokuczliwiej.  
    - Nie, postoję tu jeszcze trochę - chciałem chwilę 
zostać z Piotrem sam na sam, właściwie nie wiem po co, 
przecież i tak nie mógł mi nic powiedzieć.  Teogderyk 
wzdrygnął się, szczęknął z zimna zębami, spojrzał na grób i 
poszedł w kierunku bramy.  Cofnąłem się nieco, chroniąc 
przed deszczem pod fronton okazałego rodzinnego grobowca.  
    Długo jednak sam nie medytowałem; po paru minutach 
zobaczyłem, jak do grobu Piotra zbliża się, a właściwie 
zakrada, Marek Modnicki, którego na początku uroczystości 
jakoś nie zauważyłem - może przyszedł dopiero teraz? Chłopak 
przystanął przy stosie wieńców. Nie zauważył mnie, za to ja 
widziałem, jak wpatruje się w grób z hipnotyczną wręcz 
intensywnością. Twarz miał bladą i zaciętą - było w niej coś 
jeszcze: totalne przerażenie.  
    Chciałem się wychylić ze swojej kryjówki, ale wtedy 
spostrzegłem, że na cmentarzu został ktoś jeszcze. 
Kilkadziesiąt metrów dalej, na skrzyżowaniu cmentarnych 
alejek stał pod ogromnym czarnym parasolem młody mężczyzna. 
Ten z kolei wpatrywał się nie tyle w grób Piotra, co w 
Marka. Jego wąską, szczupłą twarz wykrzywiał szyderczy 
uśmieszek; oczywiście znałem go - Bielecki.  
    Zerknąłem znowu na Marka - wyciągnął spod kurtki 
pognieciony bukiecik polnych kwiatków i położył na szczycie 
stosu. Mamrotał coś przy tym, jednak tak niewyraźnie, że nic 
nie zrozumiałem.  Spojrzałem znowu w kierunku skrzyżowania, 
ale Bieleckiego już tam nie było. Postąpiłem parę kroków do 
przodu i położyłem Markowi rękę na ramieniu.  
    - Jesteś pewien, że nie masz mi nic do powiedzenia?  
    Chłopak wzdrygnął się, jakby na dotknięcie kostuchy, i 
odwrócił gwałtownie. 
    - Ach, to pan? - powiedział z wyraźną ulgą. 
    - Spodziewałeś się kogoś innego? 
    Zmieszał się i spuścił wzrok. 
    - No nie. 
    - Wróćmy do mojego pytania - kontynuowałem. - Może 
jednak masz mi coś do powiedzenia?  
    - Nie wydaje mi się - wciąż nie podnosił oczu; 
przestępował z nogi na nogę i mimowolnie kopnął czubkiem 
buta grudkę jasnożółtej gliny.  
    - Może jednak? - nie rezygnowałem. - Dobrze znałeś 
Piotra? Widywaliście się po lekcjach? Czy ostatnio nie 
spotkało go coś dziwnego, niesamowitego?  
    Na ostatnie pytanie poderwał ostro głowę. Chwilę 
patrzyliśmy sobie prosto w oczy. Białka miał zaczerwienione 
 zapalenie spojówek? A może kiepsko ostatnio sypiał?  
    - Muszę już iść - bąknął. - Do widzenia, panie profesorze. 
    Nie mogłem go zatrzymać. Patrzyłem bezradnie, jak znika 
w głębi alejki.  
    - Możesz się do mnie zgłosić w każdej chwili - 
krzyknąłem za nim. - Wiesz, gdzie mnie szukać.  
    W domu ciężko klapnąłem za biurkiem: nie wiedziałem, co 
o tym wszystkim myśleć.  Mój swobodnie błądzący wzrok trafił 
na "Malleus maleficarum"; mimo iż umiałem go praktycznie na 
pamięć, od czasu do czasu zwykłem co celniejsze fragmenty 
czytywać sobie do poduszki.  Otworzyłem książkę na chybił 
trafił. Był to rozdział pod tytułem "O trzech sposobach, 
którymi tylko mężczyzna, a nie białegłowy czarami się 
parają". Siedemnastowieczny przekład Ząbkowica nie 
błyszczał gramatyczną polszczyzną, niemniej ceniłem go za 
krotochwilny, bliski Paskowi styl. Pociągnąłem jeszcze łyk 
kawy i zagłębiłem się w treść rozdziału.  Tym razem Sprenger 
i Kraemer klarowali, że ostatni jest rodzaj czarów, który 
się między męską płcią znajduje trojakim obyczajem, są 
abowiem jedni z nich strzelcy czarownicy, którzy na każdy 
dzień trzech, albo czterech ludzi nieomylnie, jeśli chcą 
zabić mogą.  
   
    W szkole życie wróciło do normy w ciągu tygodnia: jak 
powiadają, legioniści giną, ale Legia maszeruje dalej - coś 
tu było na rzeczy, mieliśmy, zgodnie z nauczycielskim 
przyrzeczeniem, uczyć do ostatniego żywego ucznia. Niemniej 
temat samobójstwa Piotra wciąż nie schodził z wokandy. Ta 
śmierć wyglądała zbyt absurdalnie, aby można było o niej tak 
sobie zapomnieć. Ustalenia śledztwa niczego nie wyjaśniły, 
przeciwnie, jeszcze bardziej skomplikowały i tak zawikłaną 
sprawę. Wzorowość Piotra jako ucznia, syna i kolegi została 
oficjalnie potwierdzona. Policja nie mogła się niczego 
podejrzanego dogrzebać. Brak usprawiedliwiającego 
samobójczy zamach motywu stał się wręcz ostentacyjny.  
    - To niemożliwe - kręcił z uporem głową Teogderyk. - 
Ludzie przecież nie wieszają się z braku czegoś lepszego do 
roboty.  
    - A może się nieszczęśliwie zakochał i nikomu nic nie 
powiedział? - zauważył Norbert. - Młodzi ludzie w jego 
wieku są kochliwi, sam, pamiętam, w liceum, w wielkiej 
oczywiście tajemnicy, durzyłem się w mojej matematyczce.  
Nawet po maturze mi nie przeszło.  
    - Rzekłbym, że i do tej pory - mruknąłem zgryźliwie, 
głośniej zaś dodałem: - Policja znalazła jego pamiętnik. 
Kochał się umiarkowanie w Cindy Crawford i od czasu do czasu 
onanizował przy jej zdjęciach.  Nie ma żadnych wzmianek o 
jakichkolwiek związanych z tym myślach samobójczych.  
    - Czekaj, to jest jakaś aktorka? 
    - Modelka. Miał kolekcję jej zdjęć, dość... wyeksploatowaną. 
    - No to może cierpiał na kompleks Edypa? - ani chybi 
Rybak musiał wyczytać o tym w którymś ze swoich 
"Newsweeków". - Jego staruszka to laska jeszcze całkiem na 
chodzie... - uśmiechnął się obleśnie.  
    - W pamiętniku nic o tym nie ma, z kobiet występuje 
tylko Cindy Crawford.  
    - Do cholery, to dlaczego ten szczeniak właściwie się 
powiesił? - uniósł się nagle milczący dotąd Herman. - I 
dlaczego akurat ja musiałem go znaleźć?! Nawet go nie 
uczyłem...  
    - Racja, Hermanie - warknął Teogderyk. - Powinniśmy do 
tego wydelegować jego wychowawczynię.  
    Historyk stropił się i skonfundowany zagłębił w "Polskę 
Piastów", którą od rana mechanicznie kartkował. Zapadło 
ponure milczenie.  
    - Bez wodki nie razbieriosz - podsumował Rybak. - Mówcie 
co chcecie, ja się dzisiaj urzynam jak świnia. Jak stypa to 
stypa.  
    - A wiesz co, chyba pójdę się napić z tobą - powiedział 
niespodziewanie Herman.  Rybak wybałuszył w zdumieniu oczy; 
Pobożny nigdy nie tykał alkoholu, pono z powodu jakowychś 
ślubów poczynionych w czasie młodzieńczej pielgrzymki do 
Częstochowy.  
    - OK., boy, ale ty stawiasz pierwszą połówkę. 
    - Niech i tak będzie - zgodził się bohatersko historyk. 
    Norbert popatrzył na nich z zainteresowaniem i wyglądało 
na to, że się przyłączy. Wstałem i wyszedłem do 
sekretariatu. Siedział tam oczywiście Zaporożec. ale jakiś 
smutny i osowiały.  Krystyna też nie była w lepszym 
nastroju; bazgrała bezmyślnie na kartce papieru, gapiąc się 
pusto przed siebie.  
    - Herman i Rybak mają coś do ciebie - zwróciłem się do 
Zaporożca. - Propozycję nie do odrzucenia, jak sądzę.  
    - Herman i Rybak? - zdziwił się. - To jakby pies z kotem 
szli na wpólne łowy...  
    - Bystryś jak Sokrates, ale lepiej się pośpiesz. 
    Kiedy wyszedł, pochyliłem się nad Krystyną. 
    - Potrzebuję akta osobowe Bieleckiego - powiedziałem 
cicho.  - Skseruję je i przyniosę za pół godziny.  
    - To są dokumenty raczej tajne dla innych nauczycieli... 
- żachnęła się, ale nie miałem ochoty na żadne dyskusje czy 
perswazje.  
    - Słuchaj, ja mam co czytać i gdybym ich naprawdę nie 
potrzebował, to nie zawracałbym ci głowy. Tylko na pół 
godziny.  
    Coś jej chyba zaczęło świtać, ponieważ odsunęła się 
trochę i spojrzała na mnie spod oka.  
    - Czy to w związku z tą sprawą? 
    - Powiedzmy. I nikomu ani słowa. 
    Chwilę walczyła ze sobą, w końcu wstała, podeszła do 
metalowej szafy i po dłuższej grzebaninie wyciągnęła stamtąd 
zieloną papierową teczkę. Natychmiast schowałem ją do swojej 
aktówki. W tym momencie do sekretariatu wtargnął jak 
huragan Zaporożec.  
    - Coś ty mi napieprzył?! - zwrócił się do mnie głosem 
pełnym pretensji. - To jakaś banda będących na wykończeniu 
alkoholików...  
    Rozłożyłem bezradnie ręce. 
    - A czy ktoś mówi, że jest inaczej? 
           
    W aktach personalnych Bieleckiego Jana Andrzeja nie 
znalazłem niczego szczególnie frapującego. Liczył sobie 
raptem dwadzieścia dziewięć wiosen, pięć lat temu ukończył 
bologię na Uniwersytecie Poznańskim; pochodził ze środkowego 
Pomorza, z małej mieściny w okolicach Koszalina. Pracę 
podjął w jednym z kołobrzeskich liceów, zaraz po studiach. 
W aktach odnotowano kilka pochwał, dwie nagrody, w tym jedna 
od kuratora, żadnych nagan.  Ze świadectwa pracy wynikało, 
że zwolnił się stamtąd na własną prośbę dobry miesiąc przed 
wakacjami. Zwykle dyrekcje nie lubią takich numerów, ale w 
tym wypadku chyba nie było żadnych oporów.  U nas pracował 
od września.  
    Jeden papier przez chwilę mnie zastanowił - świadectwo 
ukończenia trzymiesięcznego wstępnego kursu dla 
programistów. Bielecki zatem interesował się komputerami. 
Zapytany o to Teogderyk potwierdził: 
    - I owszem, przyszedł do mnie zaraz na początku, z 
propozycją założenia klubu miłośników gier komputerowych. 
Oczywiście pogoniłem go do wszystkich diabłów, te komputery 
służą do nauki, nie do zabawy. I tak grają za moimi plecami 
ile chcą.  
    - Czy to nie wtedy założył kółko żeglarskie? 
    - Tak mi się zdaje... Dlaczego właściwie interesujesz 
się tym facetem? - zerknął podejrzliwie. - Znowu prowadzisz 
jakieś śledztwo?  
    - Nie, po prostu zbieram informacje. - Zrobiłem możliwie 
obojętną minę.  
    - Jak inkwizytor zbiera informacje, to znaczy, że na coś 
się zanosi - stwierdził. - Aha, byłbym zapomniał, ktoś 
wykasował z komputerów ten twój egzorcystyczny wirus. 
Ciekawe, dlaczego?  
    Bardzo ten nasz gnom komputerowy ostatnio wybystrzał, to 
musiałem mu przyznać.  Mnie zaś nadal brakowało kilku 
klocków do układanki; nie czekałem na nie zbyt długo.  
                       
    Drugiego trupa znaleziono równo tydzień po pierwszym, 
dokładnie o tej samej porze. Z tą jedynie różnicą, że 
wisiał nie w trzeciej kabinie, a piątej, i odkrył go nie 
Herman (który do uczniowskiej ubikacji przestał w ogóle 
zaglądać), tylko inny uczeń, który zaalarmował szkołę 
histerycznym wrzaskiem.  
    Inne okoliczności śmierci też się powtarzały: ten sam 
rodzaj linki, identyczny węzeł na podwójnej pętli - z jedną 
dość istotną różnicą. Tym razem samobójca znacznie 
staranniej założył pętlę, jakby nauczony doświadczeniem 
poprzednika. Zaciskający się sznur natychmiast przerwał 
dopływ krwi do mózgu. Umarł szybko i bez męczarni.  
    W czasie tragicznego incydentu przebywałem poza szkołą, 
na wycieczce z moją klasą. Ominął mnie wybuch powszechnej 
paniki, atak histerii u dyrektorki, najazd rozwścieczonych 
rodziców i wielogodzinne policyjne przesłuchania. Liceum na 
żądanie inspektora zostało zamknięte do odwołania. Zdążyłem 
akurat na uroczyste pieczętowanie i plombowanie drzwi 
wejściowych. Oto szkoła naszych marzeń, bez uczniów i 
nauczycieli, pomyślałem mimochodem.  
    - On chciał z tobą rozmawiać, ten Modnicki - powiedział 
Teogderyk, obserwujący wraz ze mną bawiących się plombownicą 
policjantów. - Szukał cię od samego rana. Pamiętam, bo mnie 
nawet pytał. Wyglądał na bardzo zdenerwowanego. Kto mógł 
przypuszczać, że to się tak skończy?! I to ledwo tydzień po 
pierwszym!  
   Marek zdecydował się na rozmowę, kiedy było za późno. Na 
odległość nie mogłem mu pomóc. Będąc na miejscu przynajmniej 
bym próbował.  
    - Co mówi policja? - spytałem. 
    - Nic. Co prawda tutaj nie ma kłopotów z motywem, a 
nawet jest ich nadmiar, chłopak zdaje się był skłócony z 
całym światem.  
    - Nadmiar motywów jest równoznaczny z ich brakiem - 
stwierdziłem. - Zwykle nawzajem się znoszą.  
    - Inspektor chyba też tak uważa. Przesłuchuje do 
upadłego kogo się da.  
    - Bieleckiego też? 
    Teogderyk pstryknął palcami. 
    - Czekaj, tego nawet bardzo długo. Coś się inspektorowi 
te marynarskie węzły nie podobają. Ale facet ma alibi, w 
czasie feralnej lekcji wcale nie wychodził z klasy. Ma na 
to trzydziestu świadków.  
    - Może nie musiał - mruknąłem. 
    - Co chcesz przez to powiedzieć? - spytał podejrzliwie. 
    - Jeszcze nie wiem. - Policjanci właśnie skończyli 
sprawdzać ostatnią plombę i załadowywali się do samochodu. 
Został tylko jeden, mundurowy, który zaczął spacerować przed 
bramą. Rzucał ku nam co chwila kontrolne spojrzenia. 
Chwyciłem Teogderyka za rękaw i odciągnąłem go na bok, z 
dala od ciekawskich uszu.  
    - Jak się tylko dowiedziałem, zadzwoniłem do Kołobrzegu, 
do dyrektora jego poprzedniej szkoły - powiedziałem.  
    - Po co? - zdziwił się. 
    - Żeby się co nieco o naszym biologu dowiedzieć. 
Dyrektor to miły staruszek, od wakacji na emeryturze. Coś 
wie o Bieleckim, ale nie chciał nic powiedzieć przez 
telefon. Trzeba do niego pojechać.  
    - Kołobrzeg to ładny kawałek drogi. 
    - Dlatego potrzebujemy dobrego samochodu. Czy twój syn 
nie kupił przypadkiem niedawno nowego opla?  
    Tym razem mina Teogderyka przypominała wyraz twarzy 
dziecka, którego złe rodzeństwo wrobiło w kradzież 
świątecznego ciasta.  
    - A co ja właściwie mam wspólnego z tą sprawą?! - 
wykrzyknął.  
    - Tyle co i my wszyscy. Siedzisz w tym po same uszy. 
                          
    Wyruszyliśmy o czwartej rano, z ambitnym planem, aby 
dotrzeć do Kołobrzegu w porze obiadowej. Samochód spisywał 
się znakomicie, rwał do przodu jak wyścigowy mustang. 
Moglibyśmy być w Kołobrzegu około południa, gdyby Teogderyk 
z komputerową dokładnością nie przestrzegał wszystkich 
ograniczeń prędkości. Ale i tak, mimo przerwy na tankowanie 
zaraz za Poznaniem, udało nam się dobić do morza kwadrans 
przed trzecią. Po szybkim obiedzie w knajpce na bardzo 
ładnym rynku zjawiliśmy się przed domem dyrektora, starą, 
odrapaną kamienicą, pamiętającą początki naszego stulecia.  
    Dyrektor przyjął nas w czymś w rodzaju pracowni 
malarskiej połączonej z biblioteką - jedną ścianę zajmowały 
półki z książkami, drugą dziesiątki mniejszych i większych 
płócien, przeważnie morskich pejzaży, raczej mało 
ciekawych. Sztalugi stały pod oknem. Dyrektor wydawał się 
być wymierającym typem pedagogusa, zatwardziałego kawalera, 
oddanego bez reszty zawodowi i uprawianemu hobby.  
    Środek pokoju zajmowały dwa skórzane i niezbyt wygodne 
fotele i biurko z ogromnym, lotniskowym blatem. Staruszek 
najpierw podał herbatę, potem długo nabijał fajkę i 
przyglądał nam się badawczo.  
    - Zatem panowie chcą się czegoś dowiedzieć o profesorze 
Bieleckim? - zapytał i przyłożył do cybucha zapałkę. Pyknął 
parę razy, wypuszczając na pokój kłęby wonnego dymu. - Dobry 
tytoń to jedyny luksus, na jaki sobie pozwalam - wyjaśnił. 
- A dlaczego on was tak interesuje?  
    Opowiedziałem mu pokrótce, co się wydarzyło w naszej 
szkole w ciągu ostatniego tygodnia. Słuchał uważnie, 
smakując tytoń małymi, oszczędnymi łykami.  
    - I sądzicie, że macza w tym palce Bielecki? Na jakiej 
właściwie podstawie?  
    - Obaj uczniowie popełnili samobójstwo w identyczny 
sposób, bez widocznych motywów, obaj uczestniczyli w kółku 
żeglarskim.  Stamtąd pochodziły linki, to on ich nauczył 
węzłów. Za dużo tych zbiegów okoliczności, aby je 
zignorować.  
    Dyrektor namyślał się chwilę, ssąc wygasłą już fajkę. 
Widać było, że się nad czymś zastanawia.  
    - Dobrze, myślę, że trzeba wam o tym opowiedzieć. - 
Rozłożył fajkę, wyjął wycior i zaczął ją czyścić. - 
Bieleckiego przyjąłem do pracy pięć lat temu, zaraz po tym, 
jak skończył studia. Miał w kieszeni znakomity, piątkowy 
dyplom, cieszył się też na uczelni świetną opinią. 
Dzwoniłem do jego promotora; ten powiedział mi jeszcze, że 
proponowano Bieleckiemu asystenturę, ale chłopak odmówił.  
Twierdził, że lekarz zalecił mu dłuższy pobyt nad morzem - 
trudno powiedzieć, na ile to prawdziwe. W każdym razie nie 
widziałem żadnego powodu, aby go nie zatrudnić.  
    Przerwał i sięgnął po pudełko z tytoniem. Fajkę nabijał 
przesadnie długo i starannie, jakby zbierając myśli.  
    - Zrazu wszystko zapowiadało się jak najlepiej - podjął 
po chwili. - Bielecki okazał się dobrym nauczycielem, 
kompetentnym i lubianym przez młodzież. Stronił trochę od 
reszty grona pedagogicznego, ale braliśmy to za objaw 
nieśmiałości początkującego nauczyciela.  Założył koło 
komputerowe, postarał się o sprzęt, sponsorów i urządził 
pracownię. Równolegle prowadził też klub żeglarski, 
zainicjował zbiórkę na szkolną żaglówkę - sporo nawet 
zebrali.  
    - Słowem - wtrąciłem - wzór nauczyciela. Coś jednak 
musiało się wydarzyć?  
    - Przez cztery lata zupełnie nic. Pracował tak 
rzetelnie, że aż przedstawiłem go kuratorowi do nagrody. 
Gdybym miał jeszcze ze dwóch takich Bieleckich, prowadziłbym 
najlepsze liceum w województwie - tak przynajmniej wtedy 
myślałem. Aż do tej nocy, kiedy przyleciała do mnie pani 
Wanda. Jedna ze sprzątaczek - wyjaśnił.  Chwilę patrzył na 
fajkę, jakby niezbyt pewien, czy chce jeszcze palić. W końcu 
odłożył ją na bok.  
    - To było tej wiosny, tuż przed maturami. Sprawdzałem 
właśnie grafik egzaminów ustnych, kiedy ktoś załomotał do 
drzwi, tak jakby się niebo waliło. Otworzyłem: na korytarzu 
stała roztrzęsiona kobieta, ubrana w kitel roboczy, pani 
Wanda. Nie mogła z siebie wykrztusić ani słowa, wziąłem ją 
więc do kuchni i zrobiłem herbaty.  Wyciągając od niej 
słowo po słowie, dowiedziałem się, o co chodzi.  
    Tego wieczoru pracowała sama, jej koleżanka zachorowała. 
Miała podwójną ilość roboty, toteż została w szkole dłużej 
niż zwykle.  Przy pracy marudziła trochę, nie jest już w 
końcu najmłodsza, tak że na ostatnie piętro dotarła późnym 
wieczorem, właściwie w nocy. Od razu zauważyła, że w 
pracowni komputerowej pali się światło. Myślała, że przez 
przeoczenie, dlatego podeszła i korzystając z zapasowego 
klucza otworzyła drzwi.  
    Dyrektor przestał mówić i sięgnął po odłożoną fajkę. 
Długo jej nie zapalał.  
    - Tutaj opowieść kobiety stawała się co najmniej mętna - 
wyraźnie nie wiedziała, jak opisać to, co widziała. Oto, 
wedle jej słów, w środku zastała profesora Bieleckiego, 
całkowicie nagiego, siedzącego do niej tyłem. W sali był 
ktoś jeszcze, jeden z uczniów, też nagi - ten klęczał przed 
Bieleckim i... Niech panowie sami dopowiedzą sobie resztę.  
    Milczeliśmy; do mojej układanki dołączył kolejny klocek. 
Do kompletu brakowało już niewiele.  
    - I co pan zrobił? - spytałem. 
    - To, co należało. Kazałem kobiecie iść do domu, a rano 
zgłosiłem prokuraturze fakt przestępstwa seksualnego na 
terenie szkoły - chłopak był nieletni, sprzątaczka 
rozpoznała go jako syna swojej sąsiadki.  
    - Dlaczego w takim razie Bielecki nie wylądował w pudle? 
 odezwał się milczący dotąd Teogderyk.  
    - No właśnie, dlaczego? - Dyrektor pyknął i wyjął fajkę 
z ust. - Dlatego, że niczego nie udało mu się udowodnić. 
Kiedy prokurator wezwał panią Wandę, ta była śmiertelnie 
zdziwiona, że czegoś od niej chcą. Nie pamiętała dokładnie 
niczego - podkreślił. - Tak jakby nic się nie wydarzyło, a 
jej nocna wizyta była wytworem mojej nadmiernie wybujałej 
wyobraźni. Ba, ośmieliła się nawet sugerować, iż to są moje 
własne fantasmagorie... - staruszek chrząknął, 
zorientowawszy się, że chyba za daleko się zapędził.  
    - Ostro musiał się do niej dobrać - mruknąłem, głośniej 
zaś spytałem: - A co z chłopakiem? Też nic nie powiedział?  
    - Nic a nic. Co prawda nie umiał określić, gdzie 
przebywał tego wieczora, ale stanowczo zaprzeczył, jakoby 
Bielecki dopuszczał się względem niego jakichkolwiek
niedozwolonych praktyk seksualnych.  W ten oto sposób, moi 
panowie, wyszedłem na durnia i oszczercę.  
    - Co działo się dalej? 
    - Dziwna rzecz, ponieważ kiedy wezwałem Bieleckiego, aby 
go przeprosić, ten niespodziewanie wręczył mi prośbę o 
zwolnienie.  Prawdę mówiąc, to było najlepsze wyjście, dla 
mnie i dla niego.  Powiedział, że musi nagle wyjechać na 
dłużej.  
    - Dał się raz złapać i to go spłoszyło - podsumowałem. - 
Nic więcej ciekawego się nie działo?  
    - Czas jakiś po jego wyjeździe z miasta stara Wanda 
spadła ze schodów i skręciła kark, zaś ten chłopak, to 
pewnie was zaciekawi, ów chłopak próbował się powiesić.  
    Spojrzeliśmy z Teogderykiem porozumiewawczo. Następny 
element układanki wpasował się na swoje miejsce.  
    - Ale się w końcu nie powiesił? 
    - Rodzina odratowała go w ostatniej chwili. Przebywa 
obecnie w szpitalu psychiatrycznym. Podobno nie może spać, 
mówi, że jak tylko zaśnie, śni mu się mroczna jaskinia, w 
której siedzi sam na sam z chcącą go pożreć bestią. Budzi 
się wtedy z krzykiem.  Nie pomagają żadne środki 
uspokajające, chłopak, jak mówią, marnieje w oczach.  
    Wyjął z ust zimną już fajkę i stukając cybuchem o brzeg 
popielniczki wytrząsał popiół.  
    - Czy w czymś panom pomogłem? 
    - O tak, nawet bardzo - Teogderyk wzdrygnął się i 
podniósł z fotela. - Będziemy już jechać.  
    W drodze powrotnej milczeliśmy jak zaklęci; tym razem ja 
prowadziłem i wóz mknął jak rakieta, rozgniatając 
reflektorami ciemność.  W czasie śledztwa nikt nigdy nie 
pytał o sny - a to tym właśnie zabijał Bielecki. 
Wykorzystywał uczniów seksualnie, a potem, aby usunąć 
niepotrzebne już ofiary i zarazem świadków, zsyłał na nich 
koszmarne sny. Takie, których nie mogli wytrzymać.  
    Przypomniał mi się w tym momencie fragment dziennika 
Piotra.  Oczywiście, tutaj był pies pogrzebany. To, co 
brałem za młodzieńcze wprawki literackie, było zapisem 
prawdziwego snu! Bydlak konsumował ich podwójnie, cieleśnie 
i duchowo. Jak to możliwe?  Czarownicy jego pokroju 
przysięgę czynią szatanowi, oddając mu się duszą i ciałem, 
żeby takowe rzeczy sprawować mogli. Tak twierdzili Sprenger 
i Kraemer. Natura nie znosi próżni - jeśli sam dałeś się 
zjeść, to musisz zjadać innych, aby móc dalej istnieć. 
Łańcuszek rośnie w nieskończoność, tak jak nieskończone są 
apetyty Piekła.  
    Dodałem gazu - zapadła już głęboka noc, ale byliśmy 
blisko domu.  Teogderyk obudził się z płytkiej drzemki i z 
przerażeniem obserwował migające po obu stronach drogi 
drzewa. Coś zaczął jęczeć, że to jedyny opel jego syna, 
poza tym on sam nie wierzy w reinkarnację, a nawet gdyby 
wierzył, to i tak nie mam prawa szafować jego cennym 
życiem. Puszczałem to mimo uszu, dociskając gaz do granic 
bezpieczeństwa. Interesowało mnie tylko to, aby możliwie 
najwcześniej znaleźć się w domu. Chciałem jak najszybciej 
przygotować się do rozprawy z Bieleckim.  
    W granice miasta wjechaliśmy pół godziny przed północą - 
dopiero wtedy zwolniłem, a Teogderyk zaczął oddychać 
normalnie.  Podjechałem pod blok, gdzie mieszkałem, i dopiero 
wtedy oddałem mu wóz. Trzymał rękę na stacyjce, ale nie 
odjeżdżał.  
   - Co chcesz z nim zrobić? - spytał w końcu, patrząc gdzieś 
w bok.  Nie wiedziałem, co mu powiedzieć, na szczęście z 
klatki wyszła moja sąsiadka i poinformowała, że już od 
godziny w moim mieszkaniu bez przerwy dzwoni telefon.  
    Szybko wbiegłem na górę - kiedy szukałem kluczy, za 
drzwiami rozległ się dzwonek telefonu, długi, niecierpliwy. 
Wpadłem do środka i złapałem słuchawkę.  
    - Jestem matką Patrycji - usłyszałem podniesiony kobiecy 
głos. - Czy mogę wiedzieć, gdzie jest moja córka? Czy jest 
może u pana?  
    Ze zdumienia o mało nie zapomniałem języka w gębie. Nie 
widziałem jej blisko pół roku. Widocznie przyjechała do 
domu na ferie.  
    - Nic nie wiem o Patrycji - powiedziałem wreszcie. - 
Wyjechałem z miasta o czwartej rano i wróciłem dosłownie 
przed sekundą. Nie mam pojęcia, co się dzieje z pani córką. 
Właściwie to nie utrzymujemy kontaktów towarzyskich.  
    - To w takim razie dlaczego pan do niej zadzwonił około 
ósmej, prosząc o spotkanie? - w głosie kobiety brzmiało 
autentyczne zdenerwowanie.  
    - Proszę pani, koło ósmej mijałem Poznań, jeśli sobie 
dobrze przypominam.  Do nikogo nie dzwoniłem. Skąd pani wie, 
że to ja?  
    - Tak mi powiedziała córka. Poleciała jak w skowronkach. 
    - Czy mówiła może, gdzie to niby mamy się spotkać? 
    - Mówiła w biegu, że przed szkołą, że coś jej pan ma 
pokazać... Ale przecież wasza szkoła jest zamknięta!  
    - No właśnie. - Dopiero teraz zaczęło mi się trochę 
rozjaśniać.  Ktoś się pode mnie podszył i wyciągnął 
Patrycję z domu.  Kiedy pomyślałem, kto to może być, ciarki 
zaczęły mi przechodzić po grzbiecie. - Proszę cierpliwie 
czekać, postaram się to wyjaśnić - powiedziałem do matki i 
odłożyłem słuchawkę. Po trzech sekundach telefon zadzwonił 
znowu.  
    To był oczywiście on.  Głos miał zmieniony, 
przepuszczony pewnie przez elektroniczny modyfikator, 
brzmiał sztucznie, jakbym rozmawiał z komputerem.  
    - Halo, jesteś już? - zapytał. Przytaknąłem. - To dobrze 
 zachichotał. - Wiesz, że mam tę twoją małą czarownicę. 
Naprawdę jest niezła, nic dziwnego, że się tak na nią 
napaliłeś.  
    - Gdzie jesteś? - spytałem. Słuchawka paliła mnie żywym 
ogniem.  
    - Powolutku, gdzie się śpieszymy, mamy czas. Tak w ogóle 
czas to betka, można go kurczyć i rozdymać, tak jak 
przestrzeń.  
    - Chyba tylko tam, gdzie się wybierasz. Gdzie jest Patrycja? 
    - No proszę, tak ci do niej śpieszno?! - Znowu zachichotał.
- Rozumiem, stary, chciałbyś ją wypieprzyć, co? 
Powiedz, że chciałbyś ją wypieprzyć! - rozkazał.  
    Nie należało mu się sprzeciwiać - każdy najmniejszy 
protest mógł go jedynie niepotrzebnie rozwścieczyć. 
Szaleńcowi trzeba okazywać spolegliwość. Niech ma, co chce.  
    - Tak, chciałbym ją wypieprzyć - powiedziałem. 
    Zarechotał głośniej. 
    - A nie mówiłem? Każdy tylko o tym myśli, cała reszta to 
pierdolenie babci w bambus. Co? Nie mam racji?  
    - Cała reszta to pierdolenie babci w bambus - 
powtórzyłem cierpliwie.  
    Sapnął z ostentacyjną satysfakcją. 
    - Brawo, pierwszy próg wzięty, zdałeś do następnego 
etapu gry.  
    - A w co właściwie gramy? 
    - A jak sądzisz? 
    Dalsza dyskusja nie miała sensu. 
    - Gdzie ona jest? - zapytałem. 
    - Coś dziwnie ostatnio mało jesteś domyślny, klecho - w 
jego głosie brzmiało rozbawienie. - A gdzie właściwie 
mogłaby być?  
            
    Szedłem przez śródmieście i patrzyłem na mijających mnie 
ludzi, wchodzących i wychodzących ze sklepów i lokali. W 
niczym się nie odróżniali od sterczących na wystawach 
manekinów, obcy i obojętni, zastygający w bezruchu jak 
zatapiane w bursztynie chrabąszcze.  Znajdowaliśmy się w 
dwóch różnych światach, oddzieleni od siebie 
nieprzepuszczalną błoną. Przenikałem przez nich jak przez 
fantomatyczne widma - ktoś do mnie krzyczał, widziałem usta 
poruszające się w znajomej chyba twarzy, ale głos do mnie 
nie docierał, stłumiony przez gęstą żelatynę. Szedłem 
bezwiednie dalej, milczący i obojętny, mijając oświetlone 
witryny - przestrzeń rozstępowała się przede mną, 
rozwarstwiając na pojedyncze bursztynowe powłoki, z 
zastygłymi w nich obrazami.  
    Otrzeźwiło mnie silne szarpnięcie za ramię - poczułem na 
twarzy chłód nocy i zorientowałem się, że stoję przed 
szkołą. Za ramię szarpała mnie Krystyna, wyraźnie 
zirytowana.  
    - Albo jesteś głuchy albo w sztok zalany. Szedłeś tak, 
jakbyś nie wiedział, czy w ogóle żyjesz. Bawisz się w 
zombi?  
    - Coś na kształt tego - powiedziałem, uśmiechając się 
słabo.  Tak było w istocie - czarownik bawił się ze mną, 
wykorzystując moment słabości. Pozwoliłem sobie na zbyt dużą 
dekoncentrację i zdołał mnie dopaść.  
    - Co tu właściwie robisz? - zapytała. - Czy każdego 
pijanego nauczyciela zanosi w końcu do szkoły? Czy to jest 
ta macierz, u której czuje się najlepiej?  
    - Humor, jak widzę, dopisuje ci nie najgorzej - 
powiedziałem, wdychając głęboko powietrze.  Musiałem 
maksymalnie rozjaśnić umysł, oczyścić go z diabelskich 
omamów. Szliśmy powoli w kierunku wejścia do szkoły. 
Pilnujący wrót policjant gdzieś zniknął, z daleka za to 
widziałem porwane papierowe paski z pieczęciami.  
    - O cholera! - Krystyna przystanęła, zaskoczona. - Ktoś 
się włamał do szkoły!  
    - Na to wygląda. - Podszedłem bliżej. Plomby też 
oczywiście zerwano.  Jedno skrzydło drzwi było uchylone na 
może pół centymetra. W szparze jarzyło się bladoliliowe 
światło. Krystyna stanęła obok i chwyciła za klamkę.  
    - Już ja im pokażę! - była w dziwnie bojowym nastroju. W 
jej oddechu wyczułem zapach dobrego koniaku.  
    - Ani mi się waż! - syknąłem, zabierając jej rękę z 
klamki.  - Życie ci zbrzydło? Nie mamy przecież pojęcia, kto 
jest w środku. Zrobimy tak: ja tu zostanę i będę miał oko 
na wszystko, a ty szoruj do najbliższej budki i dzwoń po 
policję.  
    Troszeczkę otrzeźwiała.  Obróciła się na pięcie i 
dostojnie poszła w kierunku bramy. Odczekałem jeszcze 
chwilę, aż zniknie za węgłem sąsiedniego budynku, odchyliłem 
szerzej drzwi i cicho wsunąłem się do środka.  
  
    To, co Bielecki gadał o czasie i przestrzeni, było 
oczywiście w pewnych warunkach do urzeczywistnienia: dał mi 
próbkę swych możliwości jeszcze w drodze do szkoły. W środku 
czekała mnie reszta atrakcji - schody, prowadzące na parter, 
liczyły zwykle nie więcej jak piętnaście stopni. Teraz 
wydawały się ich mieć co najmniej kilkaset; ich szczyt ginął 
gdzieś w mroku, daleko przede mną. Migotało coś tam blado. 
Najwyraźniej Bielecki uznał, że na początek powinienem się 
dobrze wypocić.  
    - Nie ze mną te numery, stary - powiedziałem i 
przysiadłem na pierwszym stopniu. - Chcesz się ze mną bawić, 
to musisz tu przyjść.  
    - Jakże leniwym jesteś belfrem, inkwizytorze - 
usłyszałem gdzieś z góry. Obróciłem się; schody znowu 
liczyły piętnaście stopni. U ich szczytu stał Bielecki, 
ubrany w kapitański mundur. Zamiast krawata szyję zdobiła 
mu podwójna pętla z cienkiej linki. Drugi jej koniec 
wsadził sobie elegancko do bocznej kieszeni, niczym 
łańcuszek staroświeckiego zegarka. - Jakżeż mało 
zaangażowania w sprawę! A gdzie powołanie? - szydził. Coś 
nienaturalnego działo się z jego twarzą, wyglądała jak 
gipsowa maska nałożona na właściwe oblicze. Poruszał 
mechanicznie ustami, podobny do sterowanego od środka 
manekinu. - Witaj na pokładzie.  
    Zacząłem powoli wchodzić do góry - Bielecki cofnął się w 
głąb holu. Kiedy pokonałem ostatni stopień, dostrzegłem go 
stojącego obok osobliwej konstrukcji, przypominającej 
bajkową chatkę na kurzej nóżce. Wyraźnie widziałem ułożone 
z piernika dachówki, czekoladowe okna i wykonane z 
przeźroczystego lukru drzwi, za którymi pulsowało owo 
bladoliliowe światełko. Całość miała wymiar pudła na 
telewizor i niecierpliwie podrygiwała na kurzej, a właściwie 
strusiej nodze.  
    - Czas i przestrzeń - powiedział Bielecki. Wyciągnął 
schowany w kieszeni koniec linki. Rzeczywiście miał na niej 
zegarek, staroświecką cebulę ogromnych rozmiarów. Pokazał mi 
kunsztownie zdobiony cyferblat. - Zawsze idzie tylko w jedną 
stronę. Jesteśmy jego niewolnikami, to on dyktuje tempo i 
ogranicza naszą swobodę.  Nie móc wyjść poza swój czas i 
przestrzeń, przecież to koszmar, nie sądzisz?  
    - Poproszę o następny punkt programu - powiedziałem 
możliwie znudzonym głosem.  
    Bielecki syknął przeciągle, widać go trochę zezłościłem.  
Sięgnął do lukrowanych drzwi chatki i otworzył je szeroko.  
    - Proszę bardzo, skoro ci tak śpieszno. Kraina 
spełnionych marzeń czeka na ciebie.  
    W środku stał komputer z mrugającym ekranem, poczciwy 
szkolny pecet. Nachyliłem się nad klawiaturą.  
    - Naciśnij ENTER - powiedział czarownik. 
  
    Znajdowałem się w drewnianej izbie, ciemnej i wilgotnej. 
Nie było tu nic poza prostym stołem z gołych desek i 
odrapanym krzesłem.  Siedział za nim dobrotliwy człowieczek 
o dziobatej twarzy, wydatnym nosie i szczeciniastym wąsie. 
Przypominał wypasionego borsuka, wbitego w biały mundur ze 
złotymi epoletami.  Pykał sobie spokojnie fajeczkę i patrzył 
na mnie sympatycznie.  
    - Gawari mnie Koba, kak drug. Ty dołgo zastawliał siebia 
żdat.  
    - Po co to przedstawienie, Bereshith? - odezwałem się. 
Generalissimus drgnął i jego twarz przez moment, miast 
borsuka, przypominała starego kozła. Szybko się jednak 
opanował.  
    - Witaj na gospodarstwie. A przedstawienie to cię 
dopiero czeka. Dziś pracujemy tylko dla ciebie. Spodziewam 
się, że docenisz to wyróżnienie.  
    A więc tak wyglądał ten jego wymarzony efekt współpracy 
między siłami piekła i ziemskimi programistami - magiczno-
wirtualny teatr wyobraźni, fantomatyka wcielona i doskonała 
szatańskim natchnieniem.  To, co widziałem przedtem, musiało 
być zaledwie pierwszymi nieśmiałymi wprawkami. Trzeba było 
przyznać, że tym razem w symulowaniu rzeczywistości zrobili 
duże postępy. Prawie się nie czuło różnicy, może poza lekkim 
fosforycznym migotaniem na ostrzejszych kantach.  
    Generalissimus podszedł do okna, małej szybki zarosłej 
pajęczyną i brudem.  
    - Pasmatri! - rozkazał. 
    Na zewnątrz zobaczyłem ściany zbitych z desek baraków i 
błotniste ścieżki wyłożone gdzieniegdzie kawałkami drewna. 
Pod jedną ze ścian stało kilkanaście postaci, okutanych w 
brudne waciaki i uszanki. Niepozorne jakieś, chyba dzieci. 
Zajmował się nimi rosły enkawudzista - sylwetka w dobrze 
skrojonym niebieskim mundurze kogoś mi przypominała.  
Wyciągnął pistolet i wydał szczekliwą komendę. Pierwsze 
dziecko zrobiło w tył zwrot, stając twarzą do ściany - 
enkawudzista strzelił mu w tył głowy, odskakując 
jednocześnie do tyłu, aby krew nie ochlapała mu munduru.  
Dziecko runęło w błoto jak kłoda - do licha, jego twarz też 
wydała mi się znajoma. Kiedyś musiałem ją widzieć, i to 
chyba całkiem niedawno... Raptem sobie przypomniałem - to 
był Krzysztof, mój prymus.  Enkawudzista pochylił się nad 
zwłokami, potem wyprostował i odwrócił w naszym kierunku, 
zadowolony i promiennie uśmiechnięty.  Teraz wiedziałem, 
dlaczego wydał mi się znajomy - miał moją twarz!  
    Mój fantomatyczny sobowtór dmuchnął w lufę pistoletu jak 
kowboj w kiepskim westernie i podszedł do następnej ofiary. 
Nie mogłem i nie chciałem na to patrzeć.  
    Koba-Bereshith obserwował mnie spod oka, spokojnie 
puszczając oszczędne kłęby żółtawego dymu. Zaśmierdziało 
siarką. Czart zreflektował się i znowu czułem 
najprzedniejszy angielski tytoń.  
    - No, czto, towariszcz, spiektakl' nie nrawitsja wam? A 
możet sam chocziesz poprobowat'?  
    Przejście odbyło się błyskawicznie, jak filmowe cięcie - 
stałem teraz pod ścianą, w ręce ciążył mi niemiecki walter.  
Przed sobą miałem bezkształtną, okutaną w brudne szmaty 
postać.  Została tylko szpara na oczy, widziałem, jak 
patrzyły na mnie w niemym przerażeniu. Też je skądś znałem.  
    - Cziewo ty żdiosz', strielaj! - usłyszałem cichy szept. 
 To wrogowie ludu, wszy, które należy rozdeptać! Można nimi 
tylko gardzić i deptać w błoto.  
    Te oczy... na pewno je znałem! Ogromne, zielone, 
wpatrzone we mnie... Oczy Patrycji!  
    - Strzelajże wreszcie, człowieku! - szponiasta łapa 
chwyciła za mą dłoń i podniosła do góry. - Spust jest 
miękki, nawet nie poczujesz.  
    Strzeliłem draniowi prosto między rozognione ślepia. 
Bereshith Rabba zawył krótko i cała scena zniknęła jak 
zdmuchnięta.  Po chwili stałem pod ceglaną, obłupaną ścianą, 
wciąż z pistoletem w ręku. Mundur tylko się zmienił, na 
czarny, esesmański. Oznaczenia z trupimi czaszkami nie 
pozostawiały co do tego żadnych wątpliwości.  
    Podszedł do mnie niski człowiek w prostym, szarym 
mundurze bez dystynkcji. Szpanował starannie ułożoną 
grzywką, opadającą na niskie czoło i krótko przystrzyżonym 
wąsikiem. Mrugnął do mnie porozumiewawczo.  
    - Wciąż ci untermenschen, same z nimi kłopoty, czy to w 
szkole, czy lagrze, nieprawdaż? Cztery lata już pracujemy, a 
ich ciągle nie ubywa. Mnożą się jak mrówki. Każda pomoc się 
przyda. A z Kobą nieładnie postąpiłeś. Ale ja ci dam jeszcze 
jedną szansę. Jak się spiszesz, będziesz mi mógł mówić 
Dolfio. Verstekst du mich?  
    Dwaj strażnicy pędzili przed sobą grupę nagich dzieci, 
kilkanaście szkieletowatych postaci - teraz nie miałem 
żadnych wątpliwości, że byli to uczniowie naszego liceum. 
Ustawili ich sprawnie w równym rządku.  
    - Nie mów, że nigdy nie chciałeś tego zrobić - szeptał 
mi Dolfio-Bereshith namiętnie wprost do ucha. - Każdy 
belefer kiedyś chciał. Pamiętasz, sam mówiłeś, że gdyby 
dali ci broń, to codziennie wynoszono by ze szkoły minimum 
piętnaście trupów. To znakomity pomysł, wart wcielenia w 
życie! Worauf wartest du?  Schnell!  
    - Miałem wtedy wyjątkowo wredny dzień - powiedziałem. 
Uczniowie pod ścianą wytrzeszczali na mnie przerażone oczy, 
trzęsąc się z zimna. Wyglądali jak oskubane i zagłodzone na 
śmierć kurczaki.  
    - Człowieku, co masz to w sobie dusić, daj se raz czadu. 
Kto będzie o tym wiedział, tylko ty i ja, to będzie taka 
nasza słodka tajemnica. Każdy przecież musi kiedyś sobie 
ulżyć! Popracujesz i będziesz miał spokój - Arbeit macht 
frei!  
    - Masz świętą rację, Parteigenosse - tym razem 
strzeliłem mu prosto w rozgadaną gębę. Nim przepadł w 
nicości, zdążył mi rzucić wściekłe spojrzenie.  
    Następna odsłona magicznego teatrzyku trochę mnie z 
początku zaintrygowała: szedłem przez korytarz wyłożony 
bordowym dywanem, za kobietą w sutej sukni, chyba z czasów 
fin de siecle'u. Ornamenty i kandelabry na ścianach też 
miały wybitnie secesyjny charakter. Abażury były bez 
wyjątku czerwone, a między nimi wisiały obrazy, prezentujące 
sceny erotyczno-bukoliczne, czyli gołych Amorków 
uganiających się za kuso ubranymi pasterkami.  
    Kobieta zatrzymała się przy jakichś drzwiach, uchyliła 
je i gestem kazała mi wejść do środka. W pogrążonym w 
półmroku pokoju siedział przyklejony do tapety chuderlawy 
facet w tużurku. Dopiero po chwili zorientowałem się, że 
wpatrywał się w napięciu w zamontowany w ścianie wziernik.  
    - Je m'appelle Marcel - powiedział napiętym, nerwowym 
głosem. - Prosiłem, aby madame cię tu przyprowadziła. 
Powinieneś to zobaczyć, to naprawdę temat na wielką 
literaturę. Tutaj się nie traci czasu, powiadam ci, że 
spędzone w burdelu godziny zaliczam do najcenniejszych. As
- je raison?  Qu'en dis tu? - zapytał, wskazując na ścianę.  
    - Poszukiwanie straconego czasu to raczej pańska domena, 
monsieur Marcel - mruknąłem, pochylając się nad wizjerem, 
którego mi skwapliwie użyczył.  Od widoku po drugiej 
stronie krew buchnęła mi do głowy.  
    Wizjer obejmował prawie w całości duże łóżko, stojące 
frontem do ściany. Leżała na nim w poprzek para ludzi, tak 
ustawiona, aby obserwatorowi nie umknął bodaj jeden 
szczegół rozgrywającej się sytuacji. Zajmująca łóżko para 
namiętnie ze sobą kopulowała - żelazna rama chwiała się i 
dygotała, bliska załamania.  W leżącej pod mężczyzną 
kobiecie rozpoznałem Patrycję - oczy miała zamknięte, usta 
rozchylone w spazmatycznym okrzyku. Nic nie słyszałem, ale 
Marcel-Bereshith przełączył coś za moimi plecami i dobiegły 
mnie zewsząd jej przeciągłe, namiętne jęki.  
    - Wtedy nie było stereo - upomniałem go. 
    - Licentia poetica - odburknął. - Ale się podoba? 
    Chędożący Patrycję facet głowę odwrócił co prawda do 
ściany, ale i bez tego wiedziałem, kto zacz. Przestał na 
chwilę i zaczął całować jej piersi - zobaczyłem oczywiście 
swoją gębę, z miną idiotycznie rozanieloną. Musiałem 
przyznać, że spółkował fantastycznie, długimi, posuwistymi 
sztosami, ze sprawnością, której mógłby mu pozazdrościć 
niejeden gwiazdor porno. Tutaj fantomatyka mogła pozbawić 
pracy wielu tęgich jebaków.  
    - Jedno słowo, myśl nawet, a będziesz to robił z nią 
jeszcze lepiej - szepnął Marcel-Bereshith. - Zawsze tego 
chciałeś, czy nie tak? Chyba się nie mylę? - Obiektyw 
wizjera wykonał niespodziewanie szybki zoom i zobaczyłem 
nagle w ogromnym zbliżeniu twarz Patrycji, pokrytą potem, 
wykrzywioną spazmem rozkoszy, szlochającą i jęczącą: encore, 
force, plus... Lubię, kiedy ją rozkosz i żądza oniemi, gdy 
wpija się w ramiona palcami drżącemi, gdy krótkim, urywanym 
oddycha oddechem i oddaje się cała z mdlejącym uśmiechem...  
Wiersz Tetmajera przewijał się w mym mózgu z szybkością 
magnetofonowej taśmy, a Marcel-Bereshith dyszał mi 
triumfalnie nad uchem.  Daleko sukinsyn zapuścił swą 
szponiastą łapę.  Wiedział, gdzie sięgać: prawie mnie 
dostał.  Jeśli jednak zabraknie ci cnoty, zawsze możesz 
polegać na woli - i gniewie. Z wściekłością zagryzłem wargi.  
    - Apage, satanas - wycharczałem, waląc pięścią w wizjer. 
 Apage, spiritus immunde!  
    MarcelBereshith zachichotał obelżywie i wszystko 
zniknęło jak zdmuchnięte - sekundę potem znalazłem się 
absolutnej ciemności. Przez chwilę sądziłem wręcz, że 
oślepłem. Wyciągnąłem przed siebie rękę i dotknąłem 
gładkiego i zimnego kamienia. Słyszałem też jakieś głosy, 
przytłumione i rozproszone, jakby dobiegały zza wielu 
warstw skały. Zrozumiałem, że znajduję się w miejscu, gdzie 
trzymał swoje ofiary. Miejscu z ich snów.  
    Ściany przeniknął nagły, przeraźliwy krzyk, urwany i 
nagle przemieniony w ogłuszające chrupnięcie, które z kolei 
przerodziło się w przeciągły chrzęst i pękanie kości, 
miażdżonych potężnymi szczękami. Potem to coś długo 
chłeptało i mlaskało, czkając i porykując z zadowolenia. A 
potem przyszło do mnie.  
    Owionął mi kark gorącym oddechem; śmierdział krwią i 
rozdartymi wnętrznościami. Stał tak blisko, że czułem na 
skórze jego zlepione kłaki. Wiedziałem, o co mu chodzi - nie 
mogąc wzbudzić we mnie żądzy, próbował strachu. Żądza i 
strach: tymi furtami dociera do nas najczęściej. Tylko wolą 
można go powstrzymać - jeśli ci jej nie starczy, zginiesz.  
    - To już ostatnia odsłona - szepnął. - W gruncie rzeczy 
mogłaby być pierwszą, ale nawet my, demony, mamy prawo do 
odrobiny rozrywki. Zresztą wy, ludzie, do niczego innego 
się nie nadajecie. Świat to zamtuz, który dostaliśmy od 
twojego Boga do zabawy. Razem z tobą.  
    - Łżesz, padlino - oświadczyłem, odsuwając się od niego 
ze wstrętem. - Nie masz na mnie nic, ni żądzy, ni strachu, 
ni zwątpienia. Wygrałem.  
    - Naprawdę tak sądzisz? - tchnął mi w ucho. - Patrz, 
zbliża się świt.  Zobaczysz mnie, nim twe ścierwo na zawsze 
spocznie w moich trzewiach.  
    Pojaśniało - z ciemności wyłoniła się kula skłębionego 
ognia, pędząca w moim kierunku z oszałamiającą prędkością. 
Im bardziej się zbliżała, tym bardziej malała - najpierw do 
rozmiarów piłki plażowej, potem futbolowej, wreszcie 
tenisowej. Ta zmniejszyła się do świetlistego punktu, który 
przeniknął mi do głowy i wybuchł tam, przeszywając mózg 
słonecznymi protuberancjami. Jego rozdarte części runęły w 
ognistą otchłań. Tak, czas i przestrzeń to w pewnych 
okolicznościach rzeczywiście umowne kategorie.  
         
    Ocknąłem się, ponieważ ktoś mi polewał szyję wodą. 
Otrząsnąłem się gwałtownie i próbowałem poruszyć - nie było 
to łatwe, uwzględniając, że miałem związane na plecach ręce 
i siedziałem oparty niewygodnie o ścianę. Otworzyłem oczy: 
nade mną stał Bielecki i lał mi na głowę wodę z 
przerdzewiałego garnka. Znajdowaliśmy się w dość obskurnej 
piwnicy, oświetlonej gołą żarówką; tynk złaził z muru całymi 
płatami, a w kącie leżała kupa koksu.  Bielecki, widząc że 
odzyskuję przytomność, odsunął się trochę i mogłem zobaczyć 
całe pomieszczenie.  Wyglądało mi to na starą szkolną 
kotłownię, wyłączoną z eksploatacji rok temu. Przy wygasłym 
piecu, na przewróconym do góry wiadrze, stała wyprostowana 
jak struna Patrycja.  
    Musiała być zahipnotyzowana - stała całkowicie 
spokojnie, niczym nie skrępowana, ze swobodnie opuszczonymi 
rękoma, bardzo jednak blada.  Bielecki zdjął zdobiący go w 
charakterze krawata sznur i podał jej, szepcząc coś cicho. 
Patrycja bez słowa założyła sobie pętlę na szyję, a drugi 
koniec sznura przerzuciła przez biegnącą pod sufitem rurę. 
Bielecki chwycił go i przywiązał do jednego z zaworów przy 
piecu. Linka napięła się niebezpiecznie - wystarczyłby 
jeden mały krok, aby dziewczyna zawisła na pętli. 
Najprawdopodobniej tak właśnie załatwił Piotra i Marka.  
    - Mój mistrz jest z ciebie bardzo niezadowolony - 
powiedział czarownik, odstępując parę kroków i z uznaniem 
podziwiając swoje dzieło. - Przeszkadzasz mu w robocie. Na 
niej zresztą też się zawiódł.  W gruncie rzeczy go 
rozczarowała, zbyt szybko ci uległa.  Nie uważasz, że 
kobiety są ze swej istoty niewierne? Wiarołomstwo leży w 
ich naturze.  
    Zamknąłem oczy - nie mogłem zrobić nic, jeśli nie 
zdołam wyprowadzić Patrycji z hipnotycznego transu. 
Usiłowałem maksymalnie skupić myśli; potrzebowałem bodźców 
najsilniejszych, najostrzejszych, które przenikną przez 
opary szatańskich omamień.  
    Patrycjo, mówiłem w myślach, gdziekolwiek jesteś, wróć 
do mnie - jesteś mi potrzebna. Pragnę cię, jak jeszcze 
nikogo na świecie.  Byłem ślepy i głuchy, ale oto odzyskałem 
wzrok i słuch... - rozpaczliwie szukałem właściwych słów... 
i nagle je znalazłem: Połóż mię jak pieczęć na twoim sercu, 
jak pieczęć na twoim ramieniu, bo jak śmierć potężna jest 
miłość, a zazdrość jest nieprzejednana jak Szeol, żar jej to 
żar ognia, płomień Pański. Wody wielkie nie zdołają ugasić 
miłości, nie zatopią jej rzeki. Jeśliby kto oddał za miłość 
całe bogactwo swego domu, pogardzą nim tylko.* 
    - Kocham cię - powiedziałem głośno. Bielecki popatrzył 
na mnie z zaciekawieniem.  
    - Już za późno, mój drogi, poza tym wolę młodych i ładnych. 
    Nie zwracałem na niego uwagi - sztywna bezwładność 
Patrycji powoli ustępowała: dziewczyna uniosła do góry ręce 
i przetarła twarz, jak po długim i ciężkim śnie. Otworzyła 
szeroko oczy: zobaczyła mnie i błysnął w nich na moment 
strach, a potem wściekłość. Wracała do formy.  
    Bielecki też to dostrzegł; otworzył w zdumieniu usta, 
ale jego zaskoczenie trwało krótko. Rzucił się w kierunku 
dziewczyny i usiłował kopniakiem usunąć wiadro spod jej nóg. 
Na to czekałem - wypadłem szczupakiem spod ściany i but 
Bieleckiego, zamiast w wiadro, trafił na mój brzuch. 
Owinąłem się wokół jego nóg.  
    - Kopnij go w jaja - wystękałem, czując, że tracę oddech.  
Dzięki Bogu dziewczyna była bystra i szybka - ciałem 
Bieleckiego zarzuciło od uderzenia, złapał się za podbrzusze 
i runął na podłogę.  Na nieszczęście Patrycja na skutek 
rozmachu zachwiała się, impet odrzucił ją gwałtownie do tyłu 
i w sekundę potem zleciała z wiadra.  
    Dobrze, że byłem blisko - błyskawicznie podsunąłem się 
ze swoimi plecami, na którym zdążyła oprzeć jedną stopę. 
Obcas wbijał mi się niemiłosiernie w kręgosłup, ale miałem 
to w tej chwili za najmilsze doznanie. Powoli wpełzałem pod 
pętlę, potem zdołałem uklęknąć, tak że dziewczyna znalazła 
się nawet wyżej niż przedtem, gdy sterczała na wiadrze.  
    - Powoli rozluźnij pętlę - zakomenderowałem. - Zsuń ją z 
głowy i zejdź ze mnie.  
    Wszystko poszło sprawnie. Patrycja zeskoczyła na 
podłogę, a ja wreszcie mogłem się wyprostować. Bielecki 
nadal leżał skurczony na boku, trzymając się za krocze i 
pojękując.  
    - Dobra robota - pochwaliłem ją. - A teraz wyjmij mi z 
lewej kieszeni kredę i dokładnie go obrysuj. Pentagramem, 
wiesz chyba, jak wygląda. Całe ciało musi znaleźć się w 
Kręgu.  
    Wykonała to bez słowa. Potem znalazła kawałek szkła i 
rozcięła mi więzy na rękach - wyjątkowo solidnie zawiązane, 
oczywiście marynarskie.  
    - Co teraz? - spytała. 
    - Nic, poczekamy - powiedziałem, postawiłem na powrót 
wiadro i usiadłem na nim, rozcierając obolałe przeguby. 
Bielecki powoli dochodził do siebie - kiedy zobaczył, że 
jest uwięziony w Kręgu, zaskowytał przeraźliwie.  
    - Ucisz się, duchu nieczysty - rozkazałem. - Mocą danej 
mi władzy nakazuję ci, abyś wyszedł z ciała tego człowieka i 
opuścił ten świat, nie ważąc się nikogo więcej niepokoić.  
    Twarz Bieleckiego wykrzywiła się w szyderczym uśmiechu; 
stawała się przy tym coraz mniej jego twarzą, tak jakby od 
środka wypełniał ją zupełnie inny, obcy, nieludzki kształt. 
Skóra rozciągała się, plastyczna i posłuszna niewidzialnej 
formie jak rozgrzany kauczuk, broda wydłużyła, rysy 
wyostrzyły i oto widziałem przed sobą plugawe, koźle 
oblicze Bereshitha Rabby. Demon śmiał się, wystawiając 
długi, rozdwojony na końcu jęzor. Nakreśliłem w powietrzu 
krzyż. Teraz mi nie ujdzie.  
    - Exorco igitur te per Pentagrammaton, et in nomine 
Tetragrammaton, per Alfa et Omega, ego te exorciso, 
spiritus immunde, Bereshith Rabba...  
    W miarę jak wymawiałem kolejne fragmenty formuły, 
Bereshith wił się wewnątrz Kręgu coraz gwałtowniej, jakby 
przypiekany żywym ogniem. Nie ustawałem, egzorcyzmując i 
kreśląc w powietrzu krzyże, prawie wpadając w trans, nie 
zważając na jego szaleńcze podrygi.  W pewnym momencie 
zastygł nieruchomo i roześmiał się szyderczo.  Drzwi do 
piwnicy skrzypnęły i na korytarzu rozległy się czyjeś 
szybkie kroki.  Błyskawicznie oprzytomniałem. Ktoś wszedł mi 
w paradę w najmniej odpowiednim momencie!  
    - Idź, zobacz kto to - krzyknąłem do Patrycji, sam zaś 
zbliżyłem się do Kręgu. Leżące wewnątrz ciało wróciło już 
do normalności, rysy twarzy odtajały i Bielecki znowu 
przypominał siebie, jednak starszego o dziesiątki lat, 
wychudzonego i zwiotczałego.  
    - Kto to był? - spytałem powracającą Patrycję. 
    - Na korytarzu nie ma światła, a ten ktoś bardzo szybko 
uciekał - powiedziała. - Czy stało się coś złego?  
    - Być może - nie chciałem jej mówić, że Bereshith Rabba 
najprawdopodobniej w ostatniej chwili opuścił Bieleckiego i 
wcielił się w inną osobę, jakiegoś łazika, którego diabli 
przynieśli w nocy do podziemi.  Czart zwiał mi na moment 
przed wygnaniem go tam, skąd przybył.  
    Bielecki siedział nieruchomo w Kręgu i trzymał się za 
głowę. Jeknął raz i drugi, rozpaczliwie, jak ktoś, kto w 
jednej sekundzie utracił wszystko. Zapewne tak było - 
Bereshith Rabba wyjadł go od środka, pozostawiając po sobie 
nicość, pustą skorupę. Biolog wstał i chwiejnym, sztywnym 
krokiem podszedł do odwróconego wiadra. Przypominał 
starego, rozsypującego się manekina. Długo, jakby ze 
zdumieniem, oglądał pętlę.  
    - Chodź - powiedziałem do Patrycji. - Idziemy stąd. 
    - O on? - wskazała z lękiem na Bieleckiego. 
    - Nie jest już groźny, zostawimy go tutaj - wziąłem ją 
za rękę i wyszliśmy do ciemnego korytarza. Słyszeliśmy 
jeszcze, jak Bielecki przesuwa po podłodze wiadro. Później 
zapadła cisza.  
    Korytarz skończył się schodkami, które poprowadziły nas 
do góry. W gmachu właściwej szkoły wynurzyliśmy się gdzieś 
koło sali gimnastycznej; noc minęła i przez okna przenikał 
pierwszy poranny brzask. Szliśmy w milczeniu ku wyjściu, 
kiedy usłyszeliśmy dobiegająy z podziemi długi, przeciągły 
skowyt - tak krzyczała dusza przerażona czekająca ją 
otchłanią, wyjąca ze zgrozy nad tym, co zrobiła. Patrycja 
wzdrygnęła się i mocniej do mnie przytuliła.  
    - Nie powinniśmy - szepnęła. - To w końcu człowiek. 
    - To był człowiek - powiedziałem z naciskiem. - Teraz 
jest wyjedzoną skorupą, nie zostało w nim nic, co można by 
ocalić. Dopełnia swój los, na który sam się skazał.  
    Wycie ucichło równie nagle jak się zaczęło. Zapadła po 
nim cisza była wprost bolesna. Patrycja odsunęła się ode 
mnie i zadrżała, jakby od niespodziewanego chłodu.  
    - Powiedz mi, kim ty właściwie jesteś? - wybuchnęła. - 
Raz mi się wydajesz duchem światłości, jedynym naprawdę 
miłosiernym i prawym człowiekiem na ziemi, innym razem 
bestią niewiele lepszą od tych, które zwalczasz. Która z 
twoich twarzy jest prawdziwa?  
    Uśmiechnąłem się gorzko. Dlaczego musiała akurat teraz o 
to zapytać?  
    - Obie, Patrycjo. Jestem taki jak świat, w którym 
przyszło mi działać. To wasze pokolenie założyło sobie 
moralne pieluszki, uczyniło życie łatwym i przyjemnym, 
wszystko stało się proste i dozwolone - nic nie jest już 
według was zbrodnią, co najwyżej dewiacją, usunęliście ze 
swojego słownika pojęcie winy i kary, jako że przeszkadza w 
przyjemnym konsumowaniu. Czy to, że zapomnimy o istnieniu 
zła spowoduje, że przestanie ono istnieć? Oto masz 
podstawowe złudzenie naszego wieku - albowiem wasze 
pieluszki kiedyś przemokną i całe zapomnianie zło tryśnie 
wam w twarz fontanną piekielnej siarki.  Pytasz, kim jestem 
- odpowiadam zatem: inkwizytorem, czyli tym, który wziął na 
siebie niewdzięczny i niechciany obowiązek oddzielania dobra 
od zła, sądzenia i karania. Tak, masz rację, jestem sędzią i 
katem, bestią i aniołem.  
    Dziewczyna patrzyła na mnie przerażonym wzrokiem, tak 
jakbym zdarł sobie skórę z twarzy i pokazał jej me 
prawdziwe, nagie oblicze.  
    - Kto ci dał prawo... - spytała cicho. - Kto ci dał 
prawo sądzenia i karania?  
    - Leżało bezpańskie na ulicy, więc je sobie wziąłem. 
Ktoś musiał - ludzkość, myśląc naiwnie, że zapomnienie o 
szatanie wystarczy do wyzwolenia od jego władzy, w 
rzeczywistości rzuciła mu się w ramiona - jak myślisz, 
dlaczego przybrał tym razem postać Bereshitha Rabby?  
    - Nie wiem - szepnęła. Szła teraz daleko ode mnie, po 
drugiej stronie korytarza.  
    - To demon pożądliwości, władca najbrudniejszych chuci. 
A pożądanie to ostatnie z uczuć, jakie się ostały w tej 
naszej współczesnej mątwie - pożądamy pieniędzy, władzy i 
żon naszych bliźnich.  Z chuci człowiek powstaje i przez nią 
ginie. Jak myślisz, dlaczego Bereshith dostał w swoje łapy 
tego nieszczęśnika?  On też tylko chciał pofolgować swoim 
żądzom, z przyjemności uczynił swą religię. Tu zjawił się 
demon z magicznym teatrem, z ofertą ucieczki poza czas i 
przestrzeń, gdzie nie obowiązują żadne reguły. Po Bieleckim 
będą następni.  
    Przystanęła - wschodzące słońce wlewało się do szkoły 
przez wysokie, od podłogi do sufitu, okna. Wyglądała 
wspaniale, blada, z włosami w burzliwym nieładzie, w 
ciemnym, pensjonarskim kostiumie - skąd wiedziała, że takie 
lubię najbardziej? W jej wzroku wyczytałem żal i 
współczucie.  
    - Walczysz z wiatrakami, inkwizytorze szalony jak Don 
Kichot - powiedziała miękko. - Jeśli jest tak jak mówisz, to 
świat został już skazany. Czy w ogóle warto się szarpać?  
    - Nie potrafię inaczej - patrzyłem na nią i coś ścisnęło 
mnie za serce twardą, szponiastą łapą. Bereshith był 
naprawdę o krok od zwycięstwa.  
    - A to, co mi powiedziałeś, że mnie... To było kłamstwo? 
    Przymknąłem oczy, nie chcąc jej widzieć. Odwróciłem się 
do okna i oparłem czoło o szybę. Na policzkach czułem 
pierwsze liźnięcia słonecznego ciepła.  
    - To nie mogło być kłamstwo, Patrycjo. Gdybym choć raz 
świadomie skłamał, Bereshith Rabba miałby teraz ucztę z 
moich kości. Inkwizytorzy nie mogą kłamać.  
    Podeszła do mnie i położyła mi rękę na ramieniu. 
    - A więc? 
    - A więc nic z tego nie będzie. 
    Zbliżyła się jeszcze bardziej; przeklęte zielone oczy, 
ogromne, zachłanne, spragnione, pełne obietnic, kuszące, aby 
zanurzyć się w ich oceanicznej głębi i nigdy więcej nie 
wypływać.  
    - Jeśli miłość jest grzechem - szepnęła - to bądźmy 
grzesznikami.  
    Potrząsnąłem w milczeniu głową. Co prawda anonimowa 
wielbicielka napisała do Norberta w swoim liście, że nie ma 
ograniczeń co do wieku, ważne raczej staje się biologiczne 
nasycenie, ale dla mnie nie było to takie oczywiste. Nie 
chciałem mówić Patrycji, dlaczego - że istniało za dużo 
"za": za młoda, za stary, za bardzo inkwizytor, za bardzo 
czarownica, za dużo do zrobienia, za wiele zła, któremu 
będę musiał stawić czoło. Byliśmy oddzieleni od siebie rzeką 
- co prawda widzieliśmy się z przeciwległych brzegów, ale 
czy to znaczyło, że potrafilibyśmy być razem?  Trzeba by ją 
najpierw przepłynąć, a tego żadne z nas nie mogło uczynić - 
a może nie chciało? Po co w takim razie żyć złudzeniami? Po 
co kopulować, kiedy nie można kochać?  
    Więcej ze sobą nie rozmawialiśmy - wyprowadziłem ją ze 
szkoły w pełnym słońcu. Na dziedzińcu nie zauważyliśmy 
nikogo, ani Krystyny, ani policji. Zaprowadziłem ją na 
najbliższy postój i wsadziłem w ostatnią nocną taksówkę. 
Kiedy odjeżdżała, odwróciłem się, aby nie patrzeć - my, 
inkwizytorzy, też mamy granice wytrzymałości.  
    Następnej taksówki jakoś nie było widać, więc pieszo 
powlokłem się w stronę domu. W mieszkaniu padłem ledwo żywy 
na łóżko.  Głowa ciążyła mi jak kamień, oczy się kleiły, ale 
nie sen nie przychodził. Gdy tylko przymknąłem powieki, z 
mroku wyłaniał się rozradowany koźli pysk Bereshitha Rabby - 
siedział gdzieś tam ze swoim wirtualnym, magicznym teatrem 
marzeń i czekał na was, libertyni i dziwkarze, alfonsi, 
flagellanci, pederaści, lesbijki, sadyści, masochiści i 
onaniści, sodomici i masturbanci, zboczeńcy i dewianci 
skryci, jawni i dwupłciowi, ludożercy, zbrodniarze i 
grzesznicy mową, myślą, uczynkiem i zaniedbaniem; czekał ze 
swoją magiczną skrzynką na wasz brud, na zło leżące gdzieś 
na dnie, w zapomnianym zakamarku duszy. Chce je wyzwolić, 
aby mogło wreszcie krzyczeć pełnym głosem.  
    Bereshith Rabba czeka na Was! 
    Nic więc dziwnego, że nie mogłem spać. 
    Czekał przecież też na mnie. 
                                          Jacek Inglot 

   Wrocław, grudzień'93 - marzec'95 

   * Pieśń  nad Pieśniami, 8, 67, tłum. według Biblii 
Tysiąclecia. 

                        JACEK INGLOT
   Wrocławianin, rocznik 1962. Licealny polonista; autor i 
krytyk SF (literacki i filmowy), dobrze znany z naszych 
łamów. Obszerny biogram zawierający dokonania i credo Jacka 
znajdziecie Państwo w "NF" 7/93; tamże pierwsze opowiadanie 
o Inquisitorze (alter ego autora?). Kontynuacja, "Inquisitor 
II" jest zręcznym, zdemonizowanym wizerunkiem środowiska 
szkolnego z silnymi elementami horroru, fikcji teologicznej 
i... barwną przyprawą rzeczywistości wirtualnej. A może 
Inglot powinien teraz machnąć zgrabną szkolną powieść w 
stylu kingowskiej "Carrie"? Na razie (jak dobrze pójdzie) 
powinniśmy dostać na jesieni jego, wspólny z Andrzejem 
Drzewińskim, tom opowiadań "Bohaterowie do wynajęcia" (!).
                                                (mp)
