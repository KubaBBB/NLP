Autor: LESZEK HAWRYLEWICZ
Tytul: Ojcostwo

Z "NF" 5/98
   
   Chciałbym stworzyć coś, co w przyszłości miałoby 
porównywalne znaczenie z tym, jakie ma w chwili obecnej. 
Chciałbym coś takiego napisać, w czymś podobnym zaistnieć. A 
może, a może niech to będą moje dzieci.  
  
   Sądzę, że są sprawy, o których nie sposób myśleć inaczej 
aniżeli w kategoriach rzeczy najistotniejszych z pominięciem 
osób nawet najbliższych. I - a może przede wszystkim - tych 
najukochańszych. Dla mnie taką rzeczą  jest moja praca.      
   Jestem czyścicielem gór.
   Mieszkam i pracuję w górach.
   Moja rodzina mieszka ze mną.
   Moja żona, moje dzieci są przy mnie.
   Nigdy się nie rozstajemy.
   Moja rodzina pracuje ze mną.
   Na czym polega moja praca? Nie, odpowiedź: "Na 
czyszczeniu gór" nie może być zadowalająca.  

   Wobec tego spróbuję odpowiedzieć tak:
   Urodziłem się w morzu. A właściwie najbliżej morza jak to 
tylko możliwe. Na plaży. Na piachu. Po uszy w piachu. 
Urodził mnie ojciec. Mama była akurat zajęta rodzeniem 
siostry. Ona (to znaczy moja siostra) jest czyścicielem 
morza. Rodzice też są czyścicielami.  Są tak doskonałymi 
czyścicielami, że mogą czyścić wszystko: i morze, i góry, i 
zwierzęta. Ale tylko trzeci ojciec - ten, który mnie urodził 
- potrafi czyścić ludzi.  Nie robi tego często, bo mama 
bardzo się wtedy denerwuje, a on nie chce, żeby chodziła 
bokiem. Więc mimo że kiedyś prawie wszyscy potrafili czyścić 
ludzi, dzisiaj prawie nikt tego ani nie umie, ani nie lubi 
robić.  
   Jak mówiłem, urodził mnie ojciec. Zaraz potem wszedł do 
mojej głowy i poukładał wszystko na odpowiednich miejscach. 
Potem przyszła mama i sprawdziła czy jestem w porządku. 
Byłem. Zadowolona  podeszła do ojca bokiem i dała mu część 
siebie. Widać było, że są dla siebie stworzeni. Bardzo mnie 
to wzruszyło, więc zacząłem chodzić dookoła nich bokiem 
czekając, aż pozwolą mi się dotknąć. W końcu wpuścili mnie 
do siebie. Poznałem wtedy siostrę. Musiała przyjść z mamą. 
Była troszkę mniejsza ode mnie, ale wyczuwało się w niej moc 
tysiąca mórz.  
   Gdy nasi rodzice wrócili do pracy, postanowiliśmy, że 
zostaniemy przyjaciółmi. Wśród nas nie ma przyjaciół, poza 
rodzeniem dzieci właściwie nikt z nikim się nie spotyka. 
Jedynie gdy dziecko opuści rodzica, drugi rodzic dzieli się 
sobą z pierwszym i odwrotnie. Czasami pary, trójki, czwórki 
chętniej rodzą wspólne dzieci ze sobą niż z kimś innym, ale 
to należy do rzadkości. Moja siostra i ja nie byliśmy nikim 
wyjątkowym - mogło nas łączyć to, że w tym samym czasie 
urodzili nas nasi rodzice, a my wymieszaliśmy się  wtedy 
troszeczkę. Nigdy więcej ich już nie spotkaliśmy. Chociaż, 
jestem o tym przekonany, przynajmniej jedno z nich stale 
miało nas na oku.  
   Po kilkunastu miesiącach, kiedy byliśmy wystarczająco 
dorośli, by czyścić, rozstaliśmy się bez wzruszenia, 
obiecując sobie rychłe spotkanie. Każde z nas ruszyło w 
swoją stronę. Siostra zniknęła w morzu - tuż koło miejsca 
moich narodzin, ja pognałem w góry.  
   Góry. Posłuchajcie tej melodii: góry. Szept: góry.  
Tchnienie: góry. Krzyk: góry.  
   Świat bez gór był nie do pomyślenia. Od nikłych 
pagóreczków po niebosiężne szczyty, od płaskich, pokrytych 
trawą wzniesień po najeżone żlebami i piargami pionowe 
prawie urwiska. Pokryte kosodrzewiną i zmarzniętym śniegiem, 
ostre do krwi i łagodne pląsem potoków. Przestrzeń dolin 
wypełniona wiatrem, dżdżem, hukiem lawin i pomrukiem 
niedźwiedzia budzącego do panicznej ucieczki pozostałe 
wszystkożerne zwierzęta. Oto moje królestwo. Moje 
przeznaczenie.  
   
   Gdy chciałem, wtapiałem się w głazy większych i 
mniejszych wzniesień. Szybowałem ostrymi skrętami, ocierając 
się o wierzchołki majestatycznych szczytów. Spływałem 
najmniejszymi strugami łączącymi się w wartkie strumienie, 
spadając w mgłę z najpotężniejszych wodospadów. Kiełkowałem 
niepozorną szyszką, by przeskoczyć w przeogromne, wieczne 
pnie. Na wiosnę tajałem wielkimi i drobnymi soplami grot, 
jaskiń i kanionów.  
   Układałem kompozycje jagód, jeżyn i poziomek. Ptaki 
dzięki mnie odnajdywały bezbłędnie swe gniazda, a wilcze 
szczenięta doceniały smak krwi na dziewiczych kłach.  
Zmurszały gigant padając miażdżył dokładnie to, co 
zaplanowałem jako godne jego siły zniszczenia - czasami 
pozwalałem mu na więcej. Każda kropla wody musiała dotrzeć 
na miejsce przeznaczenia nieświadoma, że wcześniej bieg 
rzeczy został nieomylnie wyznaczony. Lecz i ona czerpała z 
tego radość.  
   Panował pokój i porządek. To nazwałem "czyszczeniem gór".  
   Podobnie moja siostra czyściła morze, a reszta wszystko, 
czego my jeszcze nie umielibyśmy zrobić.  
   Nazwalibyście mnie duchem gór. Ale tak naprawdę ja je 
tylko czyściłem.  
   
   Ludzie.
   Nigdy nie zwracano na nich uwagi. 
   Przeważnie szkodzili, czasem ich obecność była obojętna. 
Szczerze: wspominam o nich z niechęcią. Sądzą, przecież, że 
wszystko toczy się wokół ich popędów. Niestety.  
   Jak długo to było możliwe, obchodziłem ich z daleka.  Do 
tej pory nie interesował mnie dwunożny, pełen irytacji i 
dziwnych zapachów. NAJSTARSZY, po pierwszym moim 
bezpośrednim kontakcie, nazywając ich ludźmi ostrzegł mnie i 
pouczył.  
   Ten bezpośredni kontakt polegał na próbie odsunięcia 
człowieka od grupy scalanek. Skończyło się to fatalnie dla 
nich i mój gniew obrócony przeciwko człowiekowi spopielił go 
na brzegu strumienia. Dużo, dużo później dwoje ludzi 
osiedliło się na polanie opodal wodopoju. Zbudowali 
schronienie przed wiatrem, słońcem i chłodem; nie było to 
podobne do niczego, co wcześniej widziałem. Jedno z nich 
zabijało zwierzęta. Chciałem reagować, nie zważając na nauki 
NAJSTARSZEGO, lecz powstrzymałem się, gdy zaczęli zjadać 
to, co zabili. Któregoś dnia wyczułem nowe życie. Pojawiło 
się dziecko. Potem drugie i trzecie. Najmłodsze zmarło. 
Zakopali je po drugiej stronie strumienia, opuścili 
schronienie i więcej nie wrócili.  Porządkując rosę 
usłyszałem płacz. Skamlenie ludzkiego szczenięcia. COŚ nie 
chciało/nie mogło oderwać się od rozkładającego się ciała. 
Zszedłem pod ziemię i przytuliłem zasypaną dziurę. Płacz nie 
ustępował. Szloch wsysał ziemię, kwilenie drażniło 
drobniutkie korzonki.  Jak najdelikatniej opłaszczyłem 
maleństwo. Zaszumiałem strumieniem, zaszeleściłem deszczem, 
gładząc i tuląc nuciłem trele, rozsuwając pomału ziemię. 
Płacz ucichł.  Tylko bezkresne westchnienia wyciskały łzy 
żywic z otaczających drzew. Poluzowałem zamknięcie, 
pozwalając chłodowi wieczoru zaznaczyć swą obecność. COŚ 
zadrżało. Cichutkie skamlenie dobiegło z wnętrza mojej 
macicy. Zakołysałem się leciutko śpiewem świerszcza, 
starając się uspokoić to bezbronne miauczenie. Stanąłem na 
ziemi, unosząc esencję życia przerażoną i kruchą jak płatek 
przezroczystej tafli lodu nad gardzielą rwącego potoku. 
Wstał księżyc. Przysłoniłem go delikatną mgiełką, próbując 
rozpoznać, co trzymam w kokonie mojej powłoki.  
   Poczułem delikatne pragnienie. Prośbę niemą i 
nieuchwytną.  Zamieniłem się w słuch. Skostniałem wypatrując 
oznak, cienia kontaktu. Niemal nieruchomy niedostrzegalnie 
penetrowałem jaźnią COŚ.  
   COŚ chciało żyć. Zrozumiałem to.
   W mgnieniu oka odtworzyłem dziecko i najdelikatniej, jak 
potrafiłem, tchnąłem w nie zawartość moich trzewi.  Dziecko 
głośno krzyknęło. Przez chwilę stałem wpatrzony, wsłuchany i 
skamieniały. Wszystkie moje zmysły przeszył wstrząsający 
dreszcz. Zostałem ojcem.  
   
   Było bardziej bezbronne od pisklęcia. Zaopiekowałem się 
nim.  Zasiałem polanę poziomek. Pamiętałem, jak człowiek 
zbierał poziomki. Zbierał też maliny. Zasiałem więc polanę 
malin.  
   COŚ rosło. Szybciej niż drzewa, wolniej niż zwierzę. 
Uczyłem GO, jak żyć, próbowałem poznać sens jego istnienia. 
Był fascynujący. Pociągało mnie w NIM wszystko, czego nie 
rozumiałem, wszystko, co okryte było tajemnicą, wszystko, 
czego jeszcze w NIM nie było. COŚ dojrzewało.  
   Dzieliłem dnie na góry i dziecko. Dzieliłem noce na 
dziecko i góry. Bałem się o góry i bałem się o dziecko.  
Kochałem góry. Ale rozumiałem je. Dziecko nosiło w sobie coś 
nieznanego.  
   Nieznane przyciąga.
   Postanowiłem zobaczyć siostrę. Wtopiłem się w strumień i 
jak szalony pognałem do morza. Ogrom przytłoczył mnie i 
zepchnął na dno usiane koralami.  
   Siostro.
   Siostro. 
   Była tuż obok.
   Ty tutaj.
   Dotknąłem jej.
   Ja tutaj. Pomóż mi.
   Cofnęła się, zbierając informacje. Czułem szum natłoku 
kombinacji wirujący wkoło niej, przeszywający ją na wskroś. 
Bała się.  
   Siostro, nie bój się.
   To nie strach. To niepokój.
   Chcę zostać ojcem.
   ,..
   Chcę być ojcem. Mieć dzieci. Być dla nich ojcem, nie dla 
siebie. Muszę.  
   ,..zostań.
   Szept nie głośniejszy niż najcichszy plusk.
   ,..dlaczego ty tutaj ze mną teraz... ojcem...  zostań 
   Siostro. Pomóż mi.
   ,.. my nie możemy być rodzicami. Wiesz. NAJSTARSZY.  Nie 
powinieneś być tu teraz ani za chwilę, nigdy. Ale bądź. 
Cieszę się, że jesteś.  
   Zostałem. Nie trwało to długo, choć spędziliśmy z sobą 
całą wieczność. Wracając czułem się rozdarty.  Jak gdyby 
obecność siostry dodawała skrzydeł myślom, smaku wodzie, 
kolorów szarym bezkresom oceanów. Ukazała mi czar morza, 
jego bezdenną spontaniczność pełną skroplonych uczuć. 
Piaszczyste równiny pokryte monotonią liszajów, ziarna 
złożone z gracją, odmęty kierowane damską ręką, kokietujące 
wszechświat wypełniony rybim ciałem. Galerie ołtarzy złożone 
z koralowych monumentów, kolor morza od zielonkawej 
powierzchni po czerń zamglonych głębin.  Była prawdziwym 
czyścicielem mórz.  
   Powiedziała, że nasz ojciec będzie NAJSTARSZYM. I 
odpłynęła.  
   Stałem cicho na brzegu, pozwalając słońcu zajść purpurowo.  
   Coś targnęło mną w stronę gór. Kilka chwil i byłem na 
miejscu.  
   Dziecko odeszło. 
   Może nie było już dzieckiem. Nie wiem. 
   Ruszyłem wolno wąwozami, rozplatając zmierzwione trawy.  
Czyściłem. Chociaż uleciała ze mnie energia, nie mogłem 
zostawić ich samych.  Popadłem w odrętwienie. Niczym automat 
balansując na krawędzi rzeczywistości układałem wciąż od 
nowa górzystą mozaikę, nosząc w sobie kiełkujące ziarno 
macierzyństwa.  
   
   Którejś nocy podarłem bariery prawa i powinności.
   Stworzyłem siebie człowiekiem.
   I umarłem. Byłem już na to za stary.
   
   Wyjąc wichrem, grzmiąc błyskawicami, rozwścieczony do 
granic obłędu uniosłem góry w bezsilnym porywie rozpaczy i 
cisnąłem nimi w otchłań oceanów. Czeluść wszechświata 
otworzyła nade mną swą paszczę donośnym echem, hucząc i 
pieniąc się gwiezdnym pyłem gwiazd i komet. Do niepojętych 
granic szalonej wyobraźni rozpostarty wir praojców chaosu 
wsysał mnie, szarpiąc miliardem galaktyk. Pik...pik...pik 
   
   Cisza. Martwa cisza. Absolutna próżnia. Bez pojęcia góry, 
dołu, środka. Cienia, myśli, dna.  
   Bez ruchu, bez nazwy.
   
   Czy ja to jeszcze ja. Czy to początek śmierci, czy jej 
koniec.  
   Punkt.
   Z gigantyczną prędkością rozwijająca się szarfa światła.  
   Punkt.
   Szmer.
   Narastający do potężnego huku dźwięk.
   
   Ssssss!
   Trzask.
   Przeraźliwie jasne światło przetykane czerwienią motylich 
skrzydeł dominowane z sekundy na sekundę przez pieśń tysięcy 
harf.  
   Bóg tworzy NAJSTARSZEGO.
   To ja.
   
   Później postanowiłem wyłowić góry i zmienić odrobinę 
zasady gry.  
   Od tego czasu każdy z nas może mieć dziecko, a ojcom 
wolno kochać. Tak jak ludziom.  
   Mieszkam znowu w górach i nazywam siebie ich 
czyścicielem.  

Gliwice, październik 1997r.
                                      Leszek Hawrylewicz
   
                     LESZEK HAWRYLEWICZ

   Urodził się 12 listopada 1967 roku w Zabrzu. Absolwent 
Akademii Medycznej w Lublinie (studia zaoczne - radiologia). 
Pracuje od 9 lat w Instytucie Onkologii w Gliwicach, w 
Zakładzie Fizyki Medycznej. Szczęśliwy tata pięcioletniego 
Piotra i trzyletniej Kasi. Opowiadanie "Ojcostwo" jest jego 
debiutem.
                                                  (mp)
   
   
   
   


