Autor: Gabor Lovey
Tytul: Sztuka poznania

Z "NF" 8/94

   Historia ta rozpoczyna się tak, jak mogłyby się zaczynać 
inne miłosne historie lub horrory, ale ostatecznie biorąc, 
to wszystko jedno. Był zimny, wietrzny wieczór, krople 
deszczu rozmazywały się bez wyrazu na okiennej szybie. W 
mieszkaniu nudno i ponuro, w telewizji nic interesującego. 
Był to taki wieczór, podczas którego nie ma się ochoty 
wychodzić z domu, ale pozostać w nim to coś o wiele 
gorszego. Dotyczyło to szczególnie mnie. Ostatnia kobieta 
odeszła trzy tygodnie temu, nie zadając sobie nawet tyle 
trudu, by poszukać jakiegoś pretekstu. Zamknęła drzwi i 
koniec. Klamka od tamtej pory ustawiona jest trochę krzywo. 
Nie piję zbyt dużo albo przynajmniej nie piłem, ale podczas 
takich wieczorów rzeczywiście nie ma co robić. Najlepiej 
skoczyć do najbliższej knajpy, do takiej, którą się dobrze 
zna, wymamrotać coś tam o pogodzie i o piłce nożnej, wypić 
dwa-trzy piwa, szybko wrócić do domu i położyć się spać.
   "Czerwony Kot" jest właśnie takim miejscem. Znajduje się 
nawet niedaleko, ale tego dnia powietrze było tak parne, 
niemal lepkie, że kiedy dotarłem na miejsce, wszystko miałem 
przemoczone, nawet odechciało mi się piwa, nie mówiąc już o 
rozmowie. Otworzyłem drzwi i nagle spowiły mnie ciepło, 
hałas i dym. Potrzebowałem kilku chwil, by oddzielić te 
doznania. Podszedłem do baru i zamówiłem od razu dwa piwa. 
Usiadłem przy wolnym stoliku w rogu i starałem się robić jak 
najbardziej ponurą minę po to, by nikt się do mnie nie 
zbliżał.
   Przyczyną nie był deszcz czy chłód, a samotność - tylko 
częściowo. No cóż, stuknęła mi już czterdziestka, dlatego 
też nie jestem w stanie przekonać samego siebie, że wszystko 
może się zmienić, a ja na to nic. A dlaczego miałoby się 
zmieniać? Z pracą nie mam kłopotów. Nie jest nudna, ale nie 
pobudza też zbytnio moich ambicji. Wygodnie mi się żyje, 
nikt mnie nie nagabuje, nikt nie nienawidzi, mam dobrych 
kumpli i znajomych, prowadzę ładne, uporządkowane życie. 
Moja matka byłaby szczęśliwa, gdyby mnie widziała. Nic 
szczególnie mnie nie przygnębia. Nic szczególnie mnie nie 
rozwesela i w ogóle we mnie nie ma niczego szczególnego. 
Siedzę tu, bo wieczór jest okropny, a w domu nikogo i to też 
jest naturalne, w każdym razie nic takiego niezwykłego. 
Wystarczyło tylko rozejrzeć się dookoła, by stwierdzić, że 
rzeczywiście tak jest.
   Zbierałem się do wyjścia, żeby na zewnątrz wykrzyczeć z 
siebie cały ten wieczór, całe moje życie, kiedy coś dotknęło 
mojego ramienia. Myślałem, że to ktoś znajomy i już chciałem 
go posłać do wszystkich diabłów, ale nie. W ramię wcierał mi 
się jakiś duży, pełen fałszu, rudy kot. Gospoda nazywała się 
"Czerwony Kot" - od kiedy tu przychodzę, właściciel zawsze 
miał rudawego kota, który spacerował pomiędzy gośćmi i 
pozwalał, by go głaskali. Tamten też nie był byle jaki, ale 
ta bestia prezentowała się naprawdę wspaniale. Zgrabna mimo 
dużego cielska, miała jaskrawozielone oczy, a jej futro 
mieniło się we wszystkich odcieniach brązu i czerwieni. 
Sierść była jedwabista i puszysta, wyjątkowo gęsta, co 
sprawiało, że całego kota jakby otaczała jakaś rudawa 
aureola. Był tak fantastycznym zwierzęciem, że przez chwilę, 
zapomniawszy o wszystkim, wpatrywałem się w niego. A on 
gapił się na mnie bez drgnienia i czynił to tak po ludzku, 
że jednym ruchem zmiotłem go ze stołu. Impet, z jakim spadł 
na ziemię, odrzucił go w przeciwległy róg pomieszczenia. 
Było w nim wyzwanie i lekceważenie, zaś koniec ogona 
kokieteryjnie tańczył w takt jego ruchów.
   Nie będę zbyt oryginalny, jeśli powiem, że skojarzył mi 
się z kobietą. Taką, którą widuje się tylko w reklamach 
mydła lub w mrożących krew w żyłach bajkach z Hollywood. 
Rudawokasztanowe włosy, skóra biała jak mleko, a oczy tak 
zielone, jakich w rzeczywistości nigdy nie ma. W tym sensie 
są jednocześnie dzikim wyzwaniem i obietnicą natychmiastowej 
kapitulacji. W dodatku ta kobieta ma jakieś straszne 
biblijne imię w rodzaju Rachela lub Rebeka i nozdrza drżące 
z podniecenia. Nagle tak bardzo naszła mnie ochota kochania 
się, że aż mnie zemdliło. I sprawił to kot! Oto do czego 
doszedłem. Sięgnąłem po drugie piwo i zamknąłem oczy. W 
ciemnościach natychmiast ukazał się trójwymiarowy wizerunek 
Racheli z Hollywood. Jej nozdrza drżały wprost zachwycająco.
   Dlaczego nie pojawi się jakaś kobieta? Nawet jeśli akurat 
nie taka, ale też niekoniecznie matka dwojga dzieci ze 
sflaczałymi pośladkami, marząca, by choć przez jeden wieczór 
rozerwać się. Dlaczego nie może się pojawić ktoś, 
ktokolwiek, tak jak ten kot, miękko i naturalnie?
   Krzyk, który wyzwoliło przybycie kota, znów cisnął mi się 
na usta. Zepchnąłem go z powrotem ostatnim łykiem piwa i 
szybko ruszyłem do wyjścia. Jeśli już trzeba krzyczeć, to 
lepiej wrzeszczeć wśród własnych czterech ścian. Deszcz 
przestał padać, ale było zimno i mglisto. Humphrey Bogart w 
takich sytuacjach podnosi kołnierz płaszcza, zapala 
papierosa, światła tajemniczo rysują jego twarz, on zaś 
odwraca się półprofilem. Niemal biegiem puściłem się do domu 
i byłem tak bardzo zajęty tłumieniem złości, że nie od razu 
usłyszałem za sobą kroki. W następnej sekundzie delikatnie 
ujął mnie za ramię. Odwróciłem się tak gwałtownie, jakbym 
miał złe zamiary.  
   To było marzenie z hollywoodzkiej reklamówki, Rebeka we 
własnej osobie. Jej rude włosy odbijały światła ulicy, usta 
miała lekko uchylone, miękko, tak, jak powinno być. Patrzyła 
na mnie szeroko otwartymi oczami i delikatnie dyszała. 
Czułem się tak, jakby wszystkie moje dotychczasowe krzyki 
uwięzły mi w gardle. Nerwy działały niby postronek na moje 
struny głosowe, tłumiły powietrze wydostające się z gardła, 
język zaś mieszał tylko oddech i nie był w stanie uformować 
słów. Ona, słysząc mój nieartykułowany bełkot, a raczej 
rzężenie, cofnęła się krok w tył, ale nie puściła mojej 
ręki. Patrzyła na mnie ufnie i łagodnie, tak, jak jej liczne 
filmowe poprzedniczki - tyle że teraz dzieliła nas 
odległość nie większa niż pół metra.
   - Czy mogę w czymś pomóc? - wyjąkałem wreszcie. - Czy 
pani szuka właśnie mnie?
   Zatrzepotała rzęsami, lekko odwróciła głowę, wskazując 
knajpę.
   - Ja też tam byłam. A pan, a ty, wydawałeś się taki 
samotny i nieszczęśliwy. Pomyślałam, że pójdę za tobą i... 
pocieszę cię.
   - Pocieszysz mnie? - cofnąłem się krok w tył i 
przyjrzałem się jej dokładniej. Miała na sobie prosty szary 
płaszcz przeciwdeszczowy i buty na niskim obcasie. A jednak 
jej twierdzenie, jakoby była w knajpie, zakrawało na absurd. 
Po pierwsze, niemożliwe, żebym jej nie zauważył. Takiej 
dziewczyny?! A jeśli nie ja, to ktoś inny na pewno by ją 
poderwał. No i jeszcze, która samotna kobieta może przyjść do 
"Czerwonego Kota"? Zanim zdołałem cokolwiek powiedzieć, 
roześmiała się.
   - Widzę, że mi nie wierzysz. No dobrze. Siedziałeś tyłem 
do baru, w samym rogu. Nagle, kiedy piłeś drugie piwo, 
zerwałeś się z miejsca i wybiegłeś, tak jakby cię ktoś 
gonił. Niemal strąciłeś kieliszek z sąsiedniego stołu.
   Wszystko się zgadzało, co do joty. Ale wzmogło to tylko 
moje podejrzenia.
   - Taak... a gdzie ty byłaś?
   - Przy barze. Wpadłam dosłownie na moment, żeby szybko 
wypić coś słodkiego i pójść do domu - skrzywiła się przy tym 
nieco, dając do zrozumienia, że nie jest to najmilsza 
perspektywa.
   Przez minutę w milczeniu przyglądałem się jej twarzy o 
idealnych rysach.
   - W porządku. A teraz co mogę dla ciebie zrobić?
   - Trudno powiedzieć - wykrzywiła nieco usta. - Myślałam, 
że się ucieszysz, że przyszłam. Wydawałeś się tak bardzo 
samotny.
   - Nie mów, że taka kobieta jak ty nie ma z kim spędzić 
wieczoru! - warknąłem wściekły. - Coś takiego możliwe jest 
tylko w...
   - ...bajce - dokończyła zdanie, flegmatycznie wzruszając 
ramionami. - A jeśli to jednak możliwe? Ja przecież jestem 
tu i teraz.
   Znów przez minutę gapiłem się na nią, ona na mnie, jak 
kocica. Pohamowałem chęć odepchnięcia jej i zamiast tego 
przełknąłem ślinę. A zresztą, cóż właściwie miałem do 
stracenia. Najwyżej dadzą mi w głowę i okradną. Nie noszę 
przy sobie większych pieniędzy, a karty kredytowe i tak 
złodziejowi na nic. A możliwe, że... - wyschło mi w gardle - 
wszystko możliwe.
   - No dobrze, powiedzmy, że cieszę się z twojej obecności. 
Jak ci na imię? - zapytałem. "Ale jak teraz powie, że 
Rebeka, przysięgam na Boga, uderzę ją" - pomyślałem.
   Może tylko mi się wydawało, że przez moment popatrzyła na 
mnie badawczo. Jakby dopiero teraz miała się zdecydować na 
swoje imię.
   - Na imię mi Elisabeth - powiedziała wreszcie tak 
rzeczowym tonem, jakby dyktowała dane personalne na policji - 
ale przyjaciele mówią mi Beth.
   - W porządku, Elisabeth. Możesz mnie kawałek odprowadzić, 
jeżeli masz ochotę, a potem zobaczymy.
   Skinęła głową, wzięła mnie pod rękę, jakbyśmy byli 
starymi przyjaciółmi. Szliśmy powoli, w milczeniu. Nie 
miałem pojęcia, o czym mógłbym z nią rozmawiać. Ją zaś 
odstraszyła chyba moja początkowa chropowatość, nie wiem. 
Szedłem świadomie okrężną drogą, ale "Czerwony Kot" był 
przecież niedaleko. Stanąłem przed bramą, odwróciłem się do 
niej twarzą. - Jesteśmy na miejscu - powiedziałem.
   Na dom zaledwie rzuciła okiem, a potem zawiesiła na mnie 
swoje spojrzenie, jakby na coś czekała.
   - A teraz? Wejdziesz? Napijemy się czegoś? - ledwo co 
wymówiłem te słowa, już ich pożałowałem. Jasne, że byłoby 
dobrze, gdyby weszła, dobrze i to jeszcze jak, ale z drugiej 
strony nagle bardzo silnie zapragnąłem, żeby jednak nie 
wchodziła. Nie chciałem, by się okazało, że jest jakąś 
lepszą dziwką i przychodzi tylko na jeden wieczór. To już 
lepiej niech sobie pójdzie i pozostanie taką, jaka jest. 
Nieprawdopodobnie piękną.
   Jeszcze nie zdążyłem przemyśleć wszystkiego do końca, 
kiedy odwróciła twarz. Pociągnęła palcem wskazującym po 
kracie na bramie wejściowej i uśmiechnęła się niepewnie.
   - Myślę, że nie wejdę - powiedziała w końcu. - Nie, nie, 
pójdę - powiedziała nieco bardziej zdecydowanym tonem. - 
Dobranoc i nie gniewaj się, że zawróciłam ci w głowie.  
   Podała mi rękę i ruszyła ulicą z powrotem, w kierunku 
"Czerwonego Kota". Kiedy się oddalała, nabierałem coraz 
większej pewności, że kiedyś już widziałem dokładnie to 
samo. Gapiłem się za nią bez wyrazu, wściekły z powodu 
uczucia bezsilności. Co za idiotyczna sytuacja. Ale głupiec 
ze mnie! Przepuścić taką kobietę, nawet jeśli jest dziwką, 
nawet jeśli tylko na jeden wieczór. Najpierw niepewnie, a 
potem coraz bardziej przyspieszając kroku, pobiegłem za nią. 
Słysząc moje kroki zatrzymała się, nieco się odwróciła, ale 
nie powiedziała ani słowa.
   - Elisabeth, nie gniewaj się, proszę! Beth, bardzo się 
cieszę, że mogliśmy się spotkać. Musisz jednak przyznać, że 
okoliczności są trochę dziwne, a ty, taka samotna i 
nagle...
   Kiwnęła głową z roztargnieniem jak człowiek, który bez 
reszty zgadza się z całkowicie dla niego obojętnym faktem.  
   - Bardzo, bardzo chętnie spotkam się z tobą, 
kiedykolwiek, jeśli tylko zechcesz...
   Stała wciąż jeszcze milcząca z nieruchomą twarzą, jakby 
nie miała mi nic do powiedzenia. Wreszcie odezwała się:
   - Jutro. - Nie było to pytanie, po prostu stwierdziła, że 
jutro, nadając temu słowu jakiś niepokojący akcent.
   - Wspaniale, powiedzmy o ósmej wieczorem przed "Czerwonym 
Kotem", dobrze? - powiedziałem szybko, nie chcąc, żeby się 
rozmyśliła.
   - Aha - tylko tyle powiedziała w odpowiedzi i ruszyła 
dalej, z rękami w kieszeniach, niemal jak jakiś tramp, który 
może być na pełnym luzie, bo nie ma niczego do roboty.
   - Dobranoc! - krzyknąłem jeszcze do niej.
   - Dobranoc - odpowiedziała, ale nie odwróciła głowy.

   Nigdy nie zapomnę następnego dnia. Zmęczyła mnie myśl, że 
nie przyjdzie, ale niespokojna nadzieja, że może jednak 
tak, nie pozwalała mi złapać tchu. O godzinie szóstej po 
południu byłem już zupełnie wykończony. Dwa razy brałem 
prysznic, ale kiedy się ubrałem, byłem znów spocony. 
Zacząłem się golić, przerwałem w połowie. Jeśli nie 
przygotuję się, to może przyjdzie. Jeżeli zaś się ogolę i 
kupię kwiaty, to już piętnaście po dziewiątej będę zupełnie 
pijany trzymając pod pachą zwiędły bukiet. Z premedytacją 
spóźniłem się parę minut, żeby nie tracić czasu na bezczynne 
stanie przed knajpą. Ale ona już była. Czekała cierpliwie 
trochę z boku, niezupełnie przed budynkiem. Ktoś właśnie 
usiłował ją poderwać, w każdym razie stał przed nią jakiś 
facet i żywo gestykulował. Mogła mnie nie zauważyć, jej nowy 
znajomy był bliski tego, by pozbawić ją wszelkich widoków 
poza jego wymiętoszoną koszulą i rozluźnionym krawatem. Ale 
jeśli nawet mnie nie widziała, to jednak poczuła, że już 
jestem, bo gdy tylko zjawiłem się na miejscu, odeszła od 
faceta i stanęła przy mnie. W jasnym ubraniu była jeszcze 
piękniejsza niż ją pamiętałem.
   Na powitanie skinęła tylko głową - najwyraźniej nie była 
specjalnie wylewna - i zapytała:
   - Dokąd idziemy?
   Wziąłem ją na kolację, a potem już bez zbędnych ceregieli 
zabrałem do domu. Spotykaliśmy się regularnie i zaledwie 
po kilku tygodniach sprowadziła się do mnie.
   Była idealną żoną i kochanką. Akurat na tyle uległa i 
sprzeciwiająca się, że nie stała się ani nudna, ani męcząca. 
Musiałem się pogodzić z tym, że czyta w moich myślach, a 
właściwie w moich snach, we wszystkich moich snach, jakie 
śniłem od lat młodzieńczych. Była dokładnie taka, jaką 
przedstawiają te głupie reklamy w telewizji. Spełnionym 
snem. Jej małomówność się nie zmieniła, przy czym 
najmniej mówiła o sobie. Szybko okazało się, że nie ma ani 
męża, ani dzieci. Początkowo twierdziła, że jest 
maszynistką, ale nigdy nie musiała się spieszyć do pracy, 
zawsze starczało jej czasu na wszystko. Wkrótce doszedłem do 
wniosku, że tak naprawdę nigdzie nie pracuje - mimo to 
zawsze miała gotówkę. Kupowała nowe ubrania i rzeczy, które 
były potrzebne w domu, ale właściwie nie prosiła mnie o 
pieniądze. Początkowo kilka razy sprawdzałem swoje konto 
bankowe i kredytowe, były nienaruszone. Kiedyś, jakoś 
mimochodem, wspomniała, że po ojcu dostała większą sumę 
pieniędzy. Ale poza tym wszystko, co ją otaczało, było 
dziwne i niesamowite. Miała bardzo mało przyjaciół, chociaż 
poznawanie nowych ludzi przychodziło jej łatwo i niekiedy 
sprowadzała do mieszkania jakieś przerażające typy. 
Przyznawała się do trzydziestu dwóch lat, ale równie dobrze 
mogła nie przekroczyć dwudziestki. Miała idealną cerę, 
niemal bez jednej zmarszczki. Rano budziła się bez 
opuchniętych powiek. Na całym jej ciele nie zauważyłem ani 
jednego znaku szczególnego czy blizny. Doskonale, idealnie 
piękna.  
   Byłem w niej śmiertelnie zakochany, ale z drugiej strony, 
chłodno obserwując samego siebie, doszedłem do wniosku, że 
cała ta sprawa jest zupełnie nieprawdopodobna, że przeczy 
niemal prawom natury. Jedwabistą, świetlistą i drgającą 
konstrukcję mojego szczęścia przesłaniała od czasu do czasu 
mgła niewiary. Obawy, że w którejś chwili runie - od 
najmniejszego dotyku. Niemal się wykończyłem czekając na ów 
dotyk. Ale to, jaki był naprawdę koniec, różniło się od 
wszelkich oczekiwań i przypuszczeń.

   Powrót do domu był zawsze krytycznym punktem dnia. Od 
godziny trzeciej po południu czułem coraz silniejsze, coraz 
bardziej naglące pragnienie, które kazało mi wracać do domu. 
Śpieszyłem się, pędziłem, naciskałem pedał gazu, złościłem 
się przy czerwonych światłach. A potem, kiedy byłem już w 
okolicy, coś zawsze kazało mi zwalniać. Na naszą ulicę 
samochód właściwie już tylko się wtaczał i zwykle 
przynajmniej przez minutę siedziałem w milczeniu nie 
wychodząc z auta, zanim znalazłem dość odwagi, by wyjść. 
Zawsze, ilekroć dom zastawałem pusty, robiło mi się słabo, 
siadałem wtedy niemal sparaliżowany i czekałem, aż ona 
wróci. Wydawało się, że Beth wie o mnie wszystko, a więc to 
także. Bardzo rzadko zastawałem puste mieszkanie, a już 
najrzadziej wówczas, kiedy wracałem wcześniej niż zwykle.
   Tamtego dnia pewien mój kontrahent, z którym umówiłem się 
na mieście, niespodziewanie odwołał spotkanie. Nie miałem 
nic do roboty, pojechałem więc do domu, z góry drżąc na myśl 
o pustych pokojach i chwilach samotności. Do ostatniego 
momentu miałem nadzieję, że ją zastanę, przynajmniej ze trzy 
razy witałem się z nią jeszcze jej nie widząc, zanim 
ostatecznie zrezygnowałem. No cóż, trudno, jakoś trzeba 
wytrzymać tych kilka godzin niepewności. Usiadłem, zająłem 
się papierami, które przyniosłem z pracy. Sprawa, na 
szczęście, nie była prosta, minęła już piąta, czas moich 
powrotów do domu, kiedy wreszcie skończyłem. Beth wciąż 
jeszcze nie było. Wziąłem więc następną paczkę papierów, ale 
nie potrafiłem się skoncentrować. Litery skakały mi przed 
oczami, a ołówek był śliski od potu.
   Przecież nic się nie stało! Dopiero za piętnaście szósta. 
Kto powiedział, że ona ma być na piątą z powrotem? Podczas 
kiedy racjonalne myślenie dążyło ku znalezieniu czegoś 
uspokajającego i to za wszelką cenę, dobre, stare "ja" miało 
już bardziej konkretny środek uspokajający: butelkę whisky. 
Właśnie odkręciłem zakrętkę i łyknąłem sobie prosto z 
butelki, kiedy przed domem zahamował jakiś samochód. Butelka 
wyślizgnęła mi się z ręki, palce właściwie zupełnie mi 
zesztywniały na myśl o tym, że przyjechała. Silnik samochodu 
znów wszedł w obroty, brzęk szkła był ledwo słyszalny, a 
potem znów zaległa cisza. Bezwzględna, niema cisza. Ani 
kroków, ani zgrzytu klucza w zamku. A niech to cholera! 
Jeśli się nie myliłem, kolejnej butelki nie było. Obecność 
Beth sprawiała, że nie potrzebowałem pić, ale teraz jeden 
łyk wydał mi się czymś upragnionym. Ruszyłem w stronę 
spiżarni, żeby wyjąć szczotkę i szmatę do podłogi. 
Niezależnie od tego, czy ona przyjdzie, czy nie, ta lepka 
kałuża nie może zostać tak na podłodze. Jestem praktykującym 
starym kawalerem, nie takie rzeczy sprzątałem. Otworzyłem 
drzwi.
   Beth padła mi w ramiona zupełnie tak, jak bohaterka 
klasycznych horrorów, omal mnie nie przewróciła. Była - jak 
przystało na taką sytuację - zimna i sztywna. Niemal 
odruchowo sięgnąłem do jej nadgarstka, żeby zbadać puls i 
wówczas doznałem kolejnego wstrząsu. Miała obcięte lewe 
przedramię, dokładnie w łokciu, jakby ktoś odrąbał je jednym 
cięciem. Zrobiło mi się niedobrze. Wydaje mi się, że 
krzyczałem. Na pewno wymiotowałem, ale do łazienki dobiegłem 
dopiero po pewnych czasie. Wydawało mi się, że ze wszystkich 
porów mojego ciała sączy się pot.
   Kiedy trochę odetchnąłem, od razu pomyślałem o policji. 
Muszę ich zawiadomić! Natychmiast! Dowlokłem się do telefonu 
i spróbowałem wybrać numer. Palce wciąż jeszcze miałem 
sztywne, jakby nie swoje. Usłyszałem sygnał, potem ktoś z 
tamtej strony podniósł słuchawkę, a ja zacząłem dukać:
   - Chciałbym powiadomić o morderstwie. Ofiara nazywa się 
Elisabeth Brownley... - Jeszcze nie dokończyłem zdania, 
kiedy zrozumiałem absurdalność całej sytuacji. Słuchawka 
wypadła mi z ręki i z trzaskiem opadła na widełki.
   Boże... przecież właściwie nic o niej nie wiem, znam 
tylko imię! Nie wiem nawet, kim byli jej rodzice, nie wiem, 
kiedy i gdzie się urodziła, w ogóle nic nie wiem. Co 
odpowiem, jeżeli policja zapyta mnie o jej przeszłość albo o 
jej przyjaciół? Czy mi uwierzą, jeśli powiem, że od miesięcy 
żyję z kobietą, a tym bardziej z tak fantastyczną kobietą i 
nic o niej nie wiem?! Pobiegłem schodami w górę, wszedłem do 
sypialni. Wyrzuciłem z szafy jej rzeczy, wyjąłem wszystkie 
przedmioty, które miała w szufladzie biurka. Potem ubrania, 
buty, książki, jedną butelkę po perfumach. Ale nigdzie nie 
było żadnej fotografii, listu, notesu, maskotki, nie było 
rozpoczętego kremu ani brudnych pończoch. Te rzeczy mogły 
należeć do jakiejkolwiek przeciętnej blondynki ważącej 50 
kilogramów i mającej 165 centymetrów wzrostu. Nic nie mówiły 
o Elisabeth Brownley. W torebce miała elegancką książeczkę 
czekową ozdobioną monogramem E. B. i jedną kartę kredytową. 
Na delikatnej, srebrzystej powierzchni karty światło 
załamywało się dając tęczę. Była to nowa karta, ostatnio 
dość często reklamowana. Nie mogła mieć więcej niż osiem-
dziesięć tygodni. A poza tym nic, zupełnie nic.
   Nagle usłyszałem dźwięk zamykanych drzwi, a zaraz potem 
wesołe, głośne wołanie Beth.
   - Garreth! Garreth! Bardzo się spóźniłam? Nie gniewaj 
się, robiłam trochę zakupów... Zaraz przygotuję coś do 
jedzenia. Garreth, gdzie się schowałeś?...
   Sądząc z hałasów, musiała teraz właśnie otworzyć drzwi do 
kuchni, słyszałem, jak wydaje okrzyk zdziwienia, kiedy znów 
mnie zawołała:
   - Kochanie, gdzie jesteś, nie wygłupiaj się! Garreth, 
gdzie jesteś?! Garry, odpowiedz!
   Słyszałem, jak wchodzi po schodach, ale wciąż jeszcze nie 
mogłem się poruszyć. Byłem sparaliżowany z przerażenia, 
czekałem, kiedy wreszcie otworzy drzwi, bym spojrzał jej 
prosto w oczy.
   Beth nie miała na twarzy trupich plam ani zapleśniałej 
pajęczyny we włosach, jak przystałoby na świeżo 
zmartwychwstałego trupa. Ubrana była w jasnozielony kostium, 
białą bluzkę z żabotem, która jeszcze bardziej eksponowała 
jej wspaniałą cerę przywodzącą na myśl brzoskwinię i włosy 
płonące szczególnym ogniem. Na jej skroni, która była biała 
jak alabaster, delikatnie pulsowała jedna żyłka. Nie wiem, 
co ona mogła widzieć, ale kiedy wstałem i spróbowałem zrobić 
kilka kroków, jej twarz wykrzywił nigdy nie widziany 
groteskowy grymas odrazy i przerażenia. Potknąłem się o coś 
i upadłem. Widziałem jeszcze odruchowy gest Beth, która 
chciała mnie chwycić, ale potem film mi się urwał.

   Następny obraz, który pamiętam, jest pełen światła i 
szczęścia. Leżę w łóżku, pokój wypełnia zapach świeżych 
grzanek, herbaty i poranna woń Beth. Mam na sobie czystą 
pidżamę, słyszę głos Beth z drugiego pokoju, rozmawia 
właśnie z moim szefem:
   - Nie, miejmy nadzieję, że to nic poważnego. Może już 
jutro, a pojutrze z całą pewnością. Bardzo dziękuję, panie 
Ward, przekażę mu.
   Pojawiła się po chwili, niosąc na tacy herbatę i grzanki. 
Usiadła na brzegu łóżka i przyglądała się, jak kęs po kęsie 
jem grzanki i z wysiłkiem piję herbatę. Kiedy już 
skończyłem, wszystko dokładnie sprzątnęła, ale nie 
pozostawiła mnie samego. Wzięła mnie za rękę i głęboko 
spojrzała mi w oczy.
   - Garreth, powiedz, co ci się stało wczoraj wieczorem? 
Upiłeś się? Masz problemy w pracy? Pokłóciłeś się z panem 
Wardem?
   Każde jej słowo, każdy ruch był prosty, naturalny. 
Dziewięćdziesiąt dziewięć spośród stu kobiet zapytałoby o to 
samo, najwyżej nie byłyby tak delikatne, żeby przedtem 
przynieść śniadanie. A jednak. Jakbym oglądał z 
zewnątrz jakiś film, w którym wszystko miało wyjątkowo ostre 
kontury, a ja patrzyłem na nie z dużego dystansu, aż trudno 
mi było zrozumieć, o czym właściwie jest ten film. Zamknąłem 
oczy. Albo ja oszalałem, albo... Drugie "albo" pozostało 
puste. Nie ma żadnego albo... Beth wczoraj była martwa, a 
dziś żyje, siedzi tu na brzegu łóżka i oczekuje odpowiedzi. 
Odwróciłem głowę. Nie mogę jej powiedzieć prawdy, nie mogę 
powiedzieć, że wczoraj widziałem jej okaleczone zwłoki. I 
nie mogę też mieć do niej pretensji o to, że nie ma ani 
jednej maskotki, że nie ma brudnych pończoch, że od chwili 
kiedy ją poznałem, nie dostała ani jednego listu i że jest 
zbyt piękna, by żyć ze mną. Wciąż jeszcze przypatrywała mi 
się siedząc w bezruchu. Miała zielone oczy, Boże, co to były 
za oczy! Jej nieprawdopodobnie biała skóra z cieniem różu 
była piękna jak marzenie. Kiedy tak na nią patrzyłem, nie 
pragnąłem już niczego ponad to, by zapomnieć o dniu 
wczorajszym i by znów przytulić się do niej pod kołdrą, 
przytulić moją pokrytą zarostem twarz do jej wonnej skóry. 
Nagle poczułem, że w oczach zakręciły mi się łzy. Odwróciłem 
się na bok i skryłem twarz w fałdach jej szlafroka.
   - Już nigdy nie będę pił, nigdy więcej - obiecywałem - 
ale wczoraj nie było cię w domu i czułem się taki samotny, 
taki smutny, nie chciałem się upić, chciałem się tylko 
trochę pocieszyć, powiedz, powiedz, że się nie gniewasz...
   Kłamstwo sprawiło mi - co dziwne - o wiele większą ulgę 
niż łzy. Myślę, że właśnie wówczas wybrałem pomiędzy 
miłością a zasadami, które kierowały wcześniej całym moim 
życiem. Prawda, honor, moralność. Słowa uderzając o siebie 
wydawały dźwięk taki jak puste muszle w bransolecie Malajki. 
Pozostała tylko ulga i wspaniała bliskość Elisabeth.
   A potem nastąpił bardzo dziwny okres. Ściankę chińskiej 
wazy, która była moją miłością, podzieliło cieniuteńkie 
pęknięcie na dwie części, na czas przedtem i czas potem.  
Kochałem Beth, ale w głębi miłości zalegało mroźne 
przerażenie, ciągły strach przed nieznanym. Męczyły mnie 
koszmarne sny, zawsze jednakowe. Beth leży przy mnie albo 
spacerujemy, gdzieś idziemy, czy gdzieś właśnie 
przychodzimy, kiedy jej idealna twarz, zaczyna się zmieniać. 
Skóra traci kolor, rysy twarzy martwieją i z oblicza potwora 
wyzierają zielone, zachęcające oczy.  
   Beth o nic nie pytała. Otoczyła mnie swoją delikatną i 
pełną troski obecnością i kierując się jakimś ukrytym 
instynktem, unikała tych tematów czy nawet słów, które mogły 
mi cokolwiek przypomnieć. Ale właśnie dlatego lub po części 
właśnie dlatego, stawałem się coraz bardziej podejrzliwy, 
zazdrosny, a poza tym ciągle czegoś się domagałem. Dzwoniłem 
do niej o nietypowych porach, a któregoś dnia, kierując się 
kaprysem chwili, pojawiłem się w domu w południe.

   Dom był jak wymarły. Beth ani śladu. Nic nie wskazywało 
na to, że jadła śniadanie albo że miała zamiar wrócić w 
południe. Naczynia idealnie zmyte, w lodówce wszystko 
pięknie poukładane. Ta aseptyczna czystość i cisza nagle 
napełniły mnie zapiekłą wściekłością i jakimś pełnym goryczy 
poczuciem satysfakcji. Potrafiłem nienawidzić, lekko, bez 
wyrzutów sumienia. Zupełny brak jej obecności i 
przygnębiające działanie perfekcji, jaką prezentowała, 
zrobiły swoje.
   Do dziś nie wiem, co mi strzeliło do głowy. Niemal 
pędziłem w stronę niewielkiej spiżarni. Kiedy dotknąłem 
klamki, na chwilę zamarłem. Poczułem, że mam wybór: mogę coś 
zniszczyć albo zachować w postaci nienaruszonej. Coś mnie 
kusiło, żeby wybrać to drugie. A potem jednym szarpnięciem 
otworzyłem drzwi.
   Padła mi w ramiona jak w powracającym, koszmarnym śnie. 
Jej piękne oczy koloru zielonej morskiej toni patrzyły na 
mnie szkliście, bez wyrazu. Koszmar był zbyt skondensowany, 
bym mógł cokolwiek uczynić czy powiedzieć. A jednak udało mi 
się.
   Wyszedłem z kuchni i wypiłem szklankę wody. Włączyłem 
telewizor. Zadzwoniłem do biura w sprawie mało ważnej 
przedpłaty, przejrzałem jakąś dokumentację do projektu, 
którą należało skończyć. Sprawdzałem. Otaczał mnie realny 
świat, mój realny świat, w którym na dziesięć centymetrów od 
półki z książkami zaczynał się kaloryfer, by skończyć się pół 
metra dalej. Tak, to był realny świat, w którym rzeczy 
zaczynają się i kończą zarówno w czasie jak i w przestrzeni.
   Wróciłem do spiżarni. Beth leżała na ziemi nieruchomo, 
tak jak ją pozostawiłem. Obejrzałem ją od stóp do głów, 
starałem się zaobserwować nawet najdrobniejsze szczegóły, 
nie dotykając jej jednak. U lewej ręki nie miała czterech 
palców i kawałka dłoni. Wyglądało to tak, jakby jakieś 
zwierzę odgryzło kawałek Beth zębami ostrymi niby 
brzytwa. Ale na śnieżnobiałym mankiecie nie zauważyłem ani 
jednej kropli krwi.
   Próbowałem pomyśleć, ale sprawiało mi to niemal fizyczny 
ból. W mózgu czułem i słyszałem krzyk z powodu ogromnego 
obciążenia. Było to coś, co przypominało pierwsze samoloty, 
które zmuszano, by wbrew prawom natury wznosiły się w 
powietrze. Przypomniały mi się wykłady z geometrii według 
Bolyaiego*, uniwersytet. Trzeba przyjąć jedynie założenie 
podstawowe, tylko pierwszy punkt absurdu, a logika zbuduje 
na tym punkcie nowy świat.

--------------------
*Janos Bolyai (1802-1860) - matematyk węgierski, współtwórca 
geometrii nieeuklidesowej (przyp. tłum.).

   Przełknąłem ślinę. Beth jest martwa. I jednocześnie żyje. 
Za podstawę muszę przyjąć tylko to, nic więcej. Jeżeli zatem 
chwilowo jest martwa, ale jednak żyje, to będzie taki 
moment, kiedy znów będzie miała formę żywej istoty, mimo że 
będzie martwa. Muszę zaobserwować tę właśnie chwilę. Co 
sprawia, że dochodzi do przemiany? Czas? Wciąż chodziło za 
mną jedno słowo: zombi. Żywy trup, który nocą, na rozkaz 
wielkiego maga, ożywa. Co to za czarodziejskie słowo, które 
pobudza do życia moją Elisabeth? Czy nadchodzi z zewnątrz? 
Czy z wewnątrz? Czy jeśli się zorientuje, że dostrzeżono jej 
stan, to czy w ogóle będzie chciała ożyć? A jeżeli tak, to 
czy nie okaże się niebezpieczna?
   Zlałem się potem. Bałem się, było mi zimno, chciało mi 
się wymiotować. Ale poza wszystkimi fizycznymi 
dolegliwościami i logicznymi łamańcami, wobec których 
stanąłem, ogarniał mnie również ból z powodu utraty miłości.
   Z przyzwyczajenia spojrzałem na zegarek, czynię to tysiąc 
razy dziennie. Minęła druga po południu. Jeżeli Elisabeth 
Zombi zechce zmartwychwstać wyprzedzając porę moich powrotów 
do domu, to nie mam zbyt wiele czasu na podjęcie decyzji.
   Nagle powziąłem postanowienie. Najpierw wszystko 
urządziłem tak, jakby drzwi spiżarni otworzyły się same. 
Rozrzuciłem kilka drobiazgów, odkurzacz przewróciłem na bok 
i posunąłem w pobliże Beth. Samochód przestawiłem kilka 
przecznic dalej, żeby nie stał przed domem. Najtrudniej 
przyszło mi znaleźć sobie kryjówkę, ale w końcu zdecydowałem 
się na szafę z ubraniami w przedpokoju. Przez uchylone drzwi 
idealnie widziałem ciało leżące na ziemi. Ulokowałem się i 
czekałem.
   Siedziałem w szafie tak skulony, jak płód w ciele 
potwora. Otaczał mnie mój dom, czułem pokoje, każdy 
oddzielnie, jakby unosiły się wokół mnie w przestrzeni. 
Niemal słyszałem, że budynek oddycha. To mój dom, w którym 
żyję już od ponad dziesięciu lat, a mimo to wypełniały go 
niepokojące hałasy, szmery i skrzypnięcia.
   Było cztery minuty po wpół do czwartej, kiedy usłyszałem 
hałas od strony drzwi wejściowych. Potem szum, drapanie i 
znów ledwo słyszalny dźwięk. Nic nie widziałem, czułem się 
zdany na łaskę losu, czułem, że jestem głupszy niż 
kiedykolwiek. Tylko siedziałem, czekałem, żeby coś wreszcie 
pojawiło się w moim obszarze widzenia. Strach sprawił, że 
zlałem się potem, koszulę miałem mokrą na plecach, dusiłem 
się.
   Coś przeskoczyło przez wąski pas pola widzenia i 
zatrzymało się. Któraś z moich dawniejszych przyjaciółek 
miała kota na punkcie kotów, to dla niej i dla jej 
ulubieńców wyciąłem w dolnej części drzwi wejściowych 
nieduży, czworokątny otwór. Jak się okazuje, otwór ten 
zwracał uwagę wszystkich okolicznych zwierząt. Tym razem 
była to wiewiórka. Bardzo mnie przestraszyła, drobne 
zwierzątko, bohaterka filmów rysunkowych.
   Na chwilę zapomniałem o niewygodnej pozycji. Z przychylną 
ciekawością przyglądałem się, jak wiewiórka biega tam i z 
powrotem po kuchennej posadzce, wwąchując się w podłogę. 
Przypuszczalnie szukała jedzenia. Nareszcie zatrzymała się 
przy okaleczonej ręce Elisabeth. Chwila uspokojenia, która 
wynikała z pojawienia się wiewiórki, prysła od razu. Nie 
miałem pojęcia, czy wiewiórki jedzą mięso. Chyba ten 
potworek nie zacznie konsumować ciała Beth? Już chciałem 
wyjść z szafy, żeby odpędzić intruza, kiedy zamarłem w pół 
drogi.
   Wiewiórce ani w głowie było jedzenie. Przylgnęła z całej 
siły, plecami i bokiem do okaleczonej ręki Elisabeth, tak 
jakby chciała się z nią zrosnąć. Rude futerko zwierzątka 
wyblakło, potem zniknęło, małe ciałko rozwarło się na dwie 
części, wyrosły z niego jakieś macki, które na końcach miały 
łuski w kształcie półksiężyca. Rosły bardzo szybko. Gryzoń 
na moich oczach zmienił się w kształtną kobiecą dłoń, z 
długimi palcami zakończonymi zadbanymi paznokciami prosto od 
manikiurzystki. Czułem, że żołądek znów odmawia mi 
posłuszeństwa, a tym razem nie miałem nawet whisky, by się 
kurować. Niewyraźnie widziałem, że Elisabeth poruszyła się i 
wstała. Podeszła do apteczki z lekami, wyjęła z niej 
termometr i wsadziła go sobie do ust. Zauważyła, że z 
wiewiórki został jakiś nie wykorzystany kawałek, leżący na 
czystej, umytej posadzce. Schyliła się i wzięła paproch z 
lekkim obrzydzeniem.
   Nie mogłem czynić dalszych obserwacji. Człowiek nie jest 
w stanie zaprotestować przeciwko absurdalnej geometrii. 
Liczb nie całujemy, rysunki nie zmieniają się w resztkę 
futerka. Wyskoczyłem z szafy i - o Święta Cywilizacjo! - 
próbowałem dotrzeć do łazienki. nie zdążałem. Ostatnia 
rzecz, jaką pamiętam, to ręka Beth i jej głos, który mówi 
coś twardo, rozkazująco.

   Obudziłem się w łóżku, świat krążył wokół mnie na coraz 
niższych obrotach. Patrzyłem na drzwi, które otworzyły się 
powoli, bardzo powoli. Ukazała się w nich Beth, trzymała 
tacę, a na niej herbatę i grzanki. Deja vu zaplątało mi się 
na szyi tak, jak jedwabny sznur sułtana. Miękko, ale tak, że 
nie sposób go odplątać. Chciałem krzyczeć, uciekać, walczyć, 
ale jak w prawdziwym koszmarze, nie potrafiłem ruszyć ani 
ręką, ani nogą.
   Elisabeth uważnie patrząc na mnie zbliżyła się powoli, aż 
usiadła wreszcie na brzegu łóżka. Może z premedytacją, a 
może nie usiadła tak, żeby nawet przypadkiem mnie nie 
dotknąć. Twarz też odwróciła nieco w bok.
   - Uspokój się - powiedziała cicho głosem, który 
przywodził na myśl najpiękniejsze wspomnienia. - Nie chcę 
cię skrzywdzić! Teraz, kiedy już widziałeś... rozkład formy 
- trochę się zawahała, zanim wypowiedziała te ostatnie dwa 
słowa - eksperyment nie ma już sensu.
   Oznacza to, że niepotrzebny jest także szczur 
doświadczalny, pomyślałem.
   - Nie, ależ nie! - nagle odwróciła się ku mnie, podniosła 
rękę, żeby mnie pogłaskać, ale widząc, że się cofnąłem, 
zaniechała tego zamiaru. - Proszę cię, nie bój się, nie bój 
się... nie jestem zombi, czy jak tam mnie już nazwałeś. Nie 
jestem czarownicą, żywym trupem, wampirem ani kimkolwiek 
innym, kogo musiałbyś się obawiać. Jestem... tylko istotą z 
innego świata.
   Pokój znów zaczął posuwisty taniec wokół mnie. Bardzo 
chciałem się napić szklaneczkę whisky albo czegokolwiek, co 
bardzo szkodzi na zdrowie. Odchrząknąłem:
   - Istotą z innego świata?
   - To trudno wyjaśnić komuś, kto żyje tu... na Ziemi. U 
was uważa się, że duch w ogóle nie istnieje albo jeżeli tak, 
to jest efektem działania materii... inni natomiast sądzą, 
że materia i duch to dwie zupełnie od siebie oddzielne 
rzeczy, to są chyba idealiści. Czy dobrze mówię? A prawda 
jest taka, że to właśnie duch tworzy system materii... 
rozumiesz?
   - Nie.
   - A na tym właściwie polega istota rzeczy. Wasz świat 
znajduje się jeszcze gdzieś na początku albo rozwija się w 
zupełnie innym kierunku, nie wiem. U was duch nie oddziałuje 
bezpośrednio na materię, tylko poprzez materię. Mózg, mózg 
ludzki, system połączeń stworzony przez was drogą 
eksperymentów, jest dosyć prymitywny.
   - Przez nas? Beth, to jest, przepraszam, pani się coś 
pomyliło, nasz mózg nie jest dziełem niczyich eksperymentów.
   - Możliwe. Wobec tego eksperymenty prowadziła jakaś 
zewnętrzna siła. Ale nie na tym polega istota sprawy. 
Istnieje wiele światów podobnych do waszego, ale są także 
inne, takie jak nasz. My jesteśmy w stanie bezpośrednio 
sterować materią. W codziennej praktyce najczęściej tylko 
atomami, ale jeśli zajdzie potrzeba, to również elektronami, 
a także mniejszymi cząsteczkami.
   - W waszym świecie? - w głowie dudniło mi i huczało, 
czułem się okropnie zmęczony, a moja piękna zielonooka 
ukochana po prostu patrzyła na mnie, siedząc bez ruchu.
   - W naszym świecie, na Kappa Centauri. Uczyłeś się o tym, 
prawda?
   - Może tak, nie pamiętam.
   - Skoncentruj się i spróbuj to sobie wyobrazić. Wyobraź 
sobie świat, w którym duch jest w stanie oddziaływać 
bezpośrednio na materię. U was zajmował się tym człowiek 
nazwiskiem Einstein, jeśli pamiętam. Związkami materii z 
energią. Wszystko, co nie jest podobne do nas, pozostaje 
zupełnie od nas zależne. Cały świat materialny, w tym także 
zwierzęta. Są one całkowicie, bez reszty bezbronne, nawet 
wobec najgorszych instynktów. Musisz przyznać, że powinniśmy 
w jakiś sposób z tym skończyć.
   - Do tego służą prawa, czyż nie tak? Bardziej lub mniej - 
wymamrotałem.
   - Właśnie. Bardziej lub mniej, ale raczej mniej. A prawo 
przychodzi zawsze z zewnątrz, skłonność zaś od wewnątrz. 
Dlatego też od milionów lat u nas stosuje się zasadę 
przymusu poznania drugiego człowieka tak głęboko, jak tylko 
dwie istoty są w stanie poznać się nawzajem. Jeśli poznamy 
lęki, bezradność, poczucie bezsilności drugiej strony, 
drugiej istoty, mniejsze są szanse na to, byśmy chcieli jej 
zadawać takie właśnie cierpienia. Nie wystarczy, byś poznał 
ją na tyle, na ile ona sama zna siebie. To może być 
niebezpieczne dla was obojga. Musisz ją poznać na tyle, żeby 
wiedzieć dlaczego postępuje tak, jak postępuje i 
równocześnie musisz się nauczyć ją akceptować taką, jaka 
jest: całkowicie różną od siebie. Naszym celem jest 
poznanie. W naszym świecie jest to nauka, umiejętność 
ceniona najwyżej, której od wszystkich oczekujemy, a nawet 
coś jeszcze więcej. Nazywa się to sztuką poznania. Jak 
mogłaby zrozumieć ryba świnię, glista ptaka, jeśli nie 
mogłaby w którymś z poprzednich wcieleń latać albo poznać, 
jakie to uczucie budować korytarze w gęstej, wilgotnej 
materii?
   Jeszcze większe różnice istnieją pomiędzy czysto duchowym 
i przede wszystkim materialnym światem. Uczymy się tego 
przez tysiące lat... Przybieramy setki postaci i masek, cały 
czas próbujemy odpowiedzieć na pytanie dlaczego, poszukujemy 
przyczyny. Z czego wynika różnica, która sprawia, że jedna 
istota szkodzi innym, druga zaś jest łagodna. Uczymy się 
szacunku, szacunku dla woli i pragnień istot zamkniętych w 
poszczególnych wymiarach przestrzeni.
   Poczułem w ustach taką gorycz, że miałem ochotę splunąć. 
Szacunek. Kogo szanowała ta obca kobieta, co tam kobieta, 
wiązka energii. Mnie? Moją miłość?
   Odezwała się znowu, ale słyszałem ją i na zewnątrz i w 
środku, w głowie. Chciała być łagodna, miła.
   - Nie miej mi za złe! Gdybym tylko mogła przypuszczać, że 
tak to się skończy... Tamtego dnia, pamiętasz, w "Czerwonym 
Kocie". Byłeś przepełniony smutkiem, ale czymś jeszcze. Było 
to dla mnie zupełnie nieznane pragnienie. Chciałam poznać to 
uczucie, tylko...
   - Zgłębić! - nie chciałem powiedzieć tego z wyrzutem, ale 
wydostając się z moich ust, słowo dostało pazurów.
   Pochyliła głowę. Boże, jak lubiłem przypatrywać się jej 
włosom, kiedy opadały na twarz.
   - Tak, zgłębić... Czułam, że czegoś nie chcesz. Bardzo. 
Podeszłam do ciebie, ale przegoniłeś mnie. Przegoniłeś i 
jednocześnie chciałeś, żebym została. Byłam zdezorientowana, 
ale wzbudziło to moje zainteresowanie...
   - Posłuchaj! Trudno się dziwić. W środku nocy... jakaś 
nieznajoma kobieta, a w dodatku taka piękna jak ty.
   Patrzyła na mnie tak, jakby nie rozumiała. A potem 
zdecydowanie potrząsnęła głową.
   - Nie, nie, to było znacznie później. Kiedy spotkaliśmy 
się na ulicy, ty nie chciałeś, żebym z tobą poszła, tylko 
żebym do ciebie wróciła. Nie, ja mówię o kocie.
   - O kocie?
   - O knajpie, kiedy cię dotknęłam, Czułam wyraźnie, że 
chcesz, żebym została, a mimo to zepchnąłeś mnie ze stołu.
   - Chwileczkę, nie rozumiem... Chcesz powiedzieć, że to ty 
byłaś tym kotem?
   - Oczywiście. A ty już wtedy mnie kochałeś. Ujęła mnie 
owa sprzeczność i siła tej sprzeczności, tych dwóch uczuć 
naraz... mogą być niebezpieczne... powinnam wiedzieć, o co 
właściwie chodzi.
   - A teraz wiesz?
   Już się nie gniewałem. Kiedy tak tłumaczyła mi zawzięcie 
całą tę historię, zarumieniła się, włosy miała w lekkim 
nieładzie. Była piękna. Zachwycająco regularna, 
wykrystalizowana forma wszystkiego, co kiedykolwiek 
wiedziałem lub myślałem o pięknie. Jak ostateczna forma 
doskonałego równania matematycznego. To mnie bolało.
   - Czy może teraz już wiesz? - powtórzyłem.
   Spojrzała na mnie, w jej oczach widziałem falowanie 
morza, widziałem kosmos, widziałem to, co nieosiągalne. 
Nagle odwróciła głowę. Wydawała się jakby zmieszana.
   - Powiedz, czy byłeś ze mną szczęśliwy?
   "Powiedz, czy byłeś ze mną szczęśliwy" - nie do wiary, 
zapytała o to tak, jak pytają kobiety żyjące na Ziemi, kiedy 
pakują szczoteczkę do zębów i majtki.
   - A ma jakieś znaczenie, czy byłem szczęśliwy?
   - Czy byś uwierzył, jeśli bym powiedziała? Myślisz, że 
nie ciągnęłabym tego latami, jeśli byś miał ochotę? 
Spróbowałam zrobić wszystko, żebyś zapomniał to, co 
widziałeś, by ci się wydawało, że wszystko to tylko sen. 
Chciałam, żeby wszystko było jak dawniej, ale zrozumiałam, 
że to nie ma sensu...
   - Studium nie ma sensu? Jak to się mówi? Eksperyment nie 
ma już sensu, jeśli rejestruje zachowania niespontaniczne?
   Przecząco pokręciła głową, wyglądała na zmęczoną.
   - Ależ skąd... Ty już mnie nie kochasz. Już nie widzisz 
we mnie Rebeki czy Elisabeth, nie jestem już dla ciebie 
ziemską kobietą, obiektem miłości, tylko czymś, co wywołuje 
strach i odrazę... i gniew - westchnęła. - A ja nie mogę 
stać się na powrót tą, którą byłam. To takie proste. Ale 
właśnie dlatego, że... nieważne - wzięła głęboki oddech 
- chciałabym dać ci jakiś prezent... Na pożegnanie. Żebyś 
zawsze o mnie pamiętał, żebyś mnie wspominał, ale nie tak, 
nie z gniewem. Możesz mnie poprosić, o co zechcesz.
   Roześmiałem się. Alladyn i jego cudowna lampa? Dobra 
wróżka i trzy życzenia?
   Popatrzyła na mnie, popatrzyła ponad mną.
   - Możesz poprosić, o co zechcesz - powtórzyła poważnie. - 
O pięć kilogramów złota, o wygraną w totka... o dom na 
własnej wyspie w pobliżu Grecji. O wszystko, czego tylko 
zapragniesz.
   Zamarłem. Powróciły dziecięce marzenia, sny, o których 
zapomniałem już kilkadziesiąt lat temu.
   - Nauczysz mnie latać? - zapytałem.
   - Twoje ciało w obecnej formie nie nadaje się do latania.
   - Akurat to wiem - odruchowo dotknąłem blizny na nodze. - 
No to możesz nauczyć mnie latać, czy nie?
   - To ryzykowne... - ostrożnie dobierała słowa. - Pięć 
kilogramów złota mogę stworzyć właściwie ze wszystkiego, ale 
zmienić twoje ciało... Nie jestem pewna, czy rekonstrukcja 
będzie bezbłędna... Czy chciałbyś zostać do końca życia 
stworzeniem latającym?
   - Uważasz, że byłabyś w stanie sprawić, żeby urosły mi 
wielkie skrzydła albo coś takiego? Byłbym człowiekiem-
ptakiem?
   Skinęła twierdząco.
   - Inaczej nie można? Bez zewnętrznych zmian?
   Wzruszyła ramionami.
   - Mam władzę tylko nad materią, nie zaś nad prawami, 
według których może się poruszać.
   Zamilkłem. Gdybym był młodzikiem, powiedziałbym tak, chcę 
tego, pragnę. Ale od tamtej pory nauczyłem się o życiu 
niejednego. W jaki sposób miałbym się odżywiać? Gdzie spać? 
Jak miałbym się obronić przed drapieżnikami, przed innymi 
ludźmi? W milczeniu kręciłem głową.
   - Więc nie jesteś w stanie zmienić mojego ciała?
   - Jestem. Tylko nie chciałabym tego robić. Nie mam 
pewności, czy nie wyrządzę ci krzywdy... - wyraźnie 
troszczyła się o mnie.
   - No to co? Jutro i tak odfruniesz albo coś tam jeszcze, 
kogo będzie interesować, że...
   - Och, jak możesz tak mówić - jej głos przypominał głos 
mojej matki, kiedy karciła mnie za psoty wieku dziecięcego. 
Beth milczała przez chwilę, a następnie powiedziała: - Jest 
jeszcze inna droga...
   - Tak? Nie jest ryzykowna? - starałem się naśladować 
melodię jej głosu.
   - Jest. Ale niemal całe ryzyko ponoszę ja.
   - W jaki sposób?
   - Jeśli kogoś pokochamy, to znaczy jeśli pomiędzy dwiema 
duchowymi istotami powstanie wystarczająco silny związek, to 
wówczas można przekazać pewne umiejętności. Na pewien czas.
   - Co to znaczy? - zapytałem zaniepokojony.
   - Tylko tyle, że na dość krótko mogę ci przekazać pewne 
umiejętności rozkładu formy.
   - Chcesz przez to powiedzieć, że na jakiś czas ja też 
będę mógł się zmienić w jakieś zwierzę?
   - Albo w samolot. Możesz być, czym tylko chcesz - 
popatrzyła na mnie w zamyśleniu. - W tym przypadku jednak 
proponuję jakieś niewielkie stworzenie, ponieważ ilość 
materii, którą trzeba będzie na nowo przeobrazić, powinna 
być jak najmniejsza. Wiesz, z powodu możliwości błędu.
   - Uważasz, że na kilka godzin mógłbym zostać wróblem albo 
gołębiem?
   - Nie, to znaczy tak, mógłbyś zostać. Ale czas trwania 
przemiany będzie dłuższy, powiedzmy, kilka godzin, a może 
nawet niesiąc.
   - I mógłbym przy tym zachować umiejętności człowieka? 
Chodzi mi o mózg... Czy wiedziałbym, że jestem człowiekiem?
   Skinęła głową.
   - A jak miałbym zmienić się znów w człowieka? 
Poczekałabyś na mnie? A jeśli mimo wszystko nie poczekasz, 
to do końca życia będę ptakiem?
   Uśmiechnęła się z wyrozumiałością.
   - Muszę na ciebie poczekać... ponieważ w pewnym sensie 
będziesz cząstką mojego ciała. Tak jakbym, powiedzmy, 
pożyczyła ci którąś z moich rąk. Dlatego powiedziałam, że to 
ja ponoszę ryzyko. Bo przecież może ci się coś stać. A ja, 
okaleczona... dość trudno byłoby mi wrócić do domu...
   - A jeśli ze mną coś się stanie? To nie jest zbyt 
ryzykowne? - poczułem się obrażony, ale ona patrzyła na mnie 
ze zrozumieniem.
   - Ryzyko zawsze istnieje, tak jak w życiu. Mógłbyś mieć 
wypadek samochodowy, ktoś mógłby cię napaść na ulicy. To co, 
masz ochotę?
   - Być sową, orłem, nietoperzem czy mewą?
   - Już mówiłam, że tak...
   - I będę umiał polować, łapać ryby, latać, orientować się 
w przestrzeni?
   - W pewnym sensie wszystkich tych umiejętności musisz się 
uczyć od początku, tak jakbyś, powiedzmy, uczył się 
korzystać z protezy. Ale przyjdzie ci to łatwo, bo wszystkie 
członki będą stanowić części twojego ciała, tak więc 
będziesz je czuł. Co się tyczy odżywiania, zawsze jest to 
kłopot, gdy jest się w nowym ciele. Musisz się przyzwyczaić 
do tego, że na śniadanie nie jadasz grzanek. Ale twoje 
zapotrzebowanie na energię będzie o wiele mniejsze od 
normalnego.
   - Chcę być sokołem! - powiedziałem niespodziewanie. - 
Niezbyt dużym, niezbyt rzucającym się w oczy. Nie chciałbym 
być gołębiem, wróblem tym bardziej nie. Musiałbym cały czas 
mieć się na baczności, czy ktoś nie chce na mnie zapolować.
   - Na to musisz mieć baczenie tak czy inaczej! - Beth 
wydawała się być zmartwiona. - Nowa forma nie daje życia bez 
trudności, zmienia się tylko typ problemów. Nie robisz 
wycieczki do nieba, o czymś takim zapomnij. Możemy zaczynać? 
Dobrze by było, gdybyś zadzwonił do biura i poprosił o 
urlop. Jakoś musisz się zwolnić.
   Roześmiałem się zachwycony. Zwolnić się! Jakiej 
wspaniałej treści mogą nabrać te słowa, te proste słowa. 
zwalniam się - otrzymuję wolność. Nawet najbardziej 
fantastyczne przygody zaczynają się od biurokracji.

   Nareszcie byliśmy razem, ona i ja. Nie było żadnych 
szczególnych przygotowań, żadnych przyrządów, zaklęć. 
Poprosiła mnie tylko, żebym pomyślał o chwili, kiedy 
spotkaliśmy się po raz pierwszy. A potem stało się. 
Siedziałem na poręczy swojego ulubionego fotela, trochę 
kręciło mi się w głowie, czułem się niepewnie, tak jak ktoś, 
kto został nagle obudzony. W fotelu zaś siedziało moje 
ciało, jedynie lewa nogawka spodni kończyła się pustką. Beth 
po długich rozmyślaniach zdecydowała, że trzeba wykorzystać 
moją lewą stopę. Najwidoczniej kierowała się przekonaniem, 
że w trakcie mojego późniejszego życia właśnie tę część 
ciała najłatwiej będzie uzupełnić. Nie widziałem Elisabeth, 
tylko jej ubranie leżało równo ułożone na poręczy drugiego 
fotela. Okno stało otworem. Niepewnie wzleciałem na parapet, 
prawym skrzydłem zaczepiłem przy tym o klamkę okna, wreszcie 
wyczołgałem się na zewnątrz i rzuciłem się w dół.  
   Pierwszym najważniejszym uczuciem było uczucie nagości. 
Wiatr muskał mi skórę. Czułem delikatny, wilgotny dotyk 
wieczoru, a także cieplejszy powiew od strony domu. Drugie 
uczucie - panika. Ziemia zbliżała się coraz szybciej, ja zaś 
niezdarnie machałem skrzydłami, horyzont tańczył w górę i w 
dół. Wreszcie znalazłem się na ziemi, ale prawe skrzydło 
podwinęło się pode mnie i silnie zwichnąłem sobie ramię.
   Pierwszy start w niebo zajął mi co najmniej dwadzieścia 
minut. Męczyłem się na maleńkim trawniku własnego ogrodu - 
teraz wydawał mi się niebezpiecznie duży, w dodatku nie było 
gdzie się schować - próbowałem niezdarnie wzlecieć w górę. 
Największym moim pragnieniem było dostać się na 
kasztanowiec. Kiedy wreszcie dotarłem do drzewa, nie byłem w 
stanie znaleźć takiej gałęzi, która nie miałaby zbyt dużo 
drobnych gałązek, gdzie mógłby usiąść taki żółtodziób jak 
ja. Z konieczności przysiadłem na dachu własnego domu, żeby 
odpocząć po tym wstrząsie. I wtedy, właśnie wtedy poczułem 
po raz pierwszy zachwyt, którego od tamtej pory nie jestem w 
stanie zapomnieć. Jako człowiek zbytnio przywykłem do tego, 
że przedmioty, ściany, meble, budynki, a także ludzie i 
zwierzęta otaczają mnie i są zbyt blisko, o metr albo i 
bliżej, wszystko i wszyscy stłoczeni na jednym poziomie 
razem ze mną. Tam, na szczycie dachu, poza anteną i nagą 
ścianą komina, widać było tylko gęstą koronę drzewa, a dalej 
nic. Przestrzeń otaczała mnie, falowała, lgnęła do mnie. 
Czułem powietrze otaczające mnie ze wszystkich stron, 
odczuwałem je jako materię i przy poczuciu bezbronności 
dawało mi to także poczucie wolności.
   Cóż mógłbym powiedzieć o następnych dniach? Każda godzina 
przynosiła kolejne radości, początkowo był to zachwyt 
płynący z nowych doświadczeń, z eksperymentowania. Barwy, 
dźwięki, dotyk, smaki - wszystko to docierało do mnie w 
szerszej skali niż w moim poprzednim wcieleniu. Zalewały 
mnie, wciągały w siebie, a ja wchłaniałem je bez opamiętania, 
z rozkoszą tonąłem w moim nowym świecie.
   I latanie - no tak, latanie! To było coś więcej, coś o 
wiele więcej niż dziecięce marzenia. Który młokos nie marzy 
o lodowatym wietrze, o wysiłku, który niemal zrywa 
mięśnie i o tym tajemniczym uczuciu wichrzenia się piór na 
skrzydłach podczas szybowania w górze? W miarę mijania dni, 
poza odczuciami, jakie na mnie ostatnio spadły, czekała mnie 
jeszcze jedna radość: poznawanie. Może dlatego, że ten nowy 
świat, w którym ja byłem nowym elementem, permanentnym 
eksperymentem, mógł stać się śmiertelną zasadzką, jeśli bym 
nie wysilał bezustannie uwagi, jeśli bym intensywnie nie 
obserwował całego świata. Patrzeć, przypatrywać się i 
rozumieć - ta gra nigdy nie sprawiała mi tyle radości. Będąc 
człowiekiem, nie doceniałem jej, mimo że miałem do 
dyspozycji tysiące bestialskich środków służących 
obserwacji.
   Potrafiłem godzinami siedzieć czając się w jakiejś dobrej 
kryjówce, wchłaniając w siebie setki zdarzeń. Ostrożne kroki 
zajęcy pod krzakami albo rozleniwione sarny, które powoli 
przeżuwały trawę na łące. Stała, wytrwała praca owadów albo 
kąpiel słoneczna jakiejś żaby, trwająca wiele godzin, 
wszystko to fascynowało mnie.
   Zdobywanie jedzenia, wbrew moim wcześniejszym obawom, nie 
sprawiało mi większych kłopotów. Nie budziło odrazy, tak jak 
się spodziewałem. Po pewnym czasie polowałem na norniki tak 
sprawnie, jak w poprzednim wcieleniu trafiałem w wolne 
miejsce do zaparkowania samochodu w śródmieściu. Życie 
wszędzie składa się również z działań rutynowych.
   Powoli, niemal niezauważalnie, wędrowałem na południe, 
przezornie omijając większe miasta. W przeciwieństwie do 
moich wcześniejszych podróży teraz nie korzystałem z map, 
nie miałem żadnego konkretnego celu. Pewnego dnia zaskoczyło 
mnie to, że okolica wydaje mi się znajoma. Byłem tu tylko 
raz, ale natychmiast rozpoznałem to miejsce. Oczywiście 
Oksford i wycieczka ze studentami z kolegium Serca 
Jezusowego. Jakże im zazdrościłem. Zazdrościłem im parków ze 
starodrzewami, których korę pokrywa ciemnozielony mech, 
wszędzie kwietniki, a obok piękne budynki, ozdobione koronką 
ornamentów. I piękne, pełne zbytku ceremonie. Czy to nie 
śmieszne? Sokół, który zazdrości? Sokół, który przelatuje 
nad miastem uniwersyteckim, siada w parkach, chodzi po 
zwieńczeniach budynków. Tak, wszędzie byłem. Latałem i 
siadałem na wieżach gotyckich kościołów, ozdobnych drobną 
kamienną koronką. Zwiedziłem kolumny, podcienia, jak jakiś 
król-karzeł swój zaczarowany zamek. Zachwycałem się każdym 
drobiazgiem, łukami, witrażami, a potem wzlatując coraz 
wyżej i wyżej, patrzyłem, jak fragmenty, kamienie, metal i 
szkło razem tworzą wspaniały klejnot.
   Wlatywałem po cicho przez otwarte okna i drzwi, leciałem 
pod szczytami strzelistych sklepień, bardzo blisko 
ornamentów, niemal muskałem je skrzydłami. Piękno tworzone 
tu przez wieki odbierałem jako swoje, może nawet bardziej 
niż którykolwiek z dziekanów, profesorów lub studentów. Bo 
przecież mogłem być blisko tych pięknych rzeźb i ozdób, o 
wiele bliżej niż oni. Tak blisko jak niegdysiejsi 
kamieniarze i rzeźbiarze. Miałem też wystarczająco dużo 
czasu, by podziwiać perfekcję ich dzieła. Ale czy naprawdę 
miałem czas?

   Początkowo nie myślałem o tym, później nie chciałem już 
się zastanawiać. Nad tym, że kiedyś skończy się to wszystko, 
że będę musiał oddać swoją pożyczoną, jak balowy strój, 
postać, że będę musiał zapomnieć o lataniu, tak samo jak 
popłakująca dziewczyna o szeleście jedwabiu. To było coś o 
wiele więcej niż umiejętność latania. Lęki, nuda, zazdrość, 
zmęczenie, strach i nerwowość, trwałe atrybuty mojego życia, 
należały już do przeszłości. Bywało mi zimno, bywałem 
głodny, zmęczony, przestraszony, ale jeśli zdołałem pokonać 
te stany, otrzymywałem w zamian ciepło, poczucie sytości, 
radość i przyjemność odkrywania. Byłem szczęśliwy, silny i 
wesoły. Szczęśliwy w sposób godny człowieka, tak jak 
szczęśliwy nigdy przedtem nie byłem. Niepokoiło mnie to, że 
Beth może mnie wytropić i pozbawić mojej obecnej postaci. 
Niekiedy dręczyły mnie wyrzuty sumienia, kiedy przypomniały 
mi się strzępy codziennych, niewiele znaczących scen, jakie 
rozgrywały się między nami. Prawo natury, że wszystko ma 
swoją cenę, dobre samopoczucie sokoła wymaga poświęcenia 
życia nornicy, zaś ceną za moje szczęście jest pozostanie 
Beth na ziemi - to nie stanowiło dla mnie żadnego 
uspokojenia.
   Jedyna rzecz, której bardzo mi brakowało w moim nowym 
życiu - to było pismo, w ogóle litery. Tak, książki, 
możliwość czytania i pisania, a więc zapisu. Właśnie to 
uczucie skłoniło mnie, bym ukrywając się, słuchał wykładów 
na uniwersytecie. Włożyłem wiele wysiłku w ustalenie, gdzie 
warto się zaczaić. Najbardziej lubiłem wykłady z literatury 
i z matematyki. Szczególnie wówczas, kiedy czytano obszerne 
fragmenty tekstów lub wyprowadzano cały wzór. Podczas 
któregoś wykładu zdarzyło się, że jeden z pazurów zaczął 
mnie swędzić. Miałem ochotę pisać. Zadane pytanie wzbudziło 
moje zainteresowanie, ale bez papieru i pióra nie byłem w 
stanie przebrnąć przez cały tok myśli. Pewnego wieczora po 
raz pierwszy od dawna przyszło mi do głowy pytanie, co 
mógłbym robić, gdybym był człowiekiem. Pomyślałem o 
książkach, których nigdy nie przeczytałem, bowiem wcześniej 
nie interesowały mnie, pomyślałem o pytaniach, których nigdy 
sobie nie postawiłem. Pomyślałem o miłości, o idealnej 
miłości, przynoszącej odkupienie. O takiej, jaką dała mi 
Beth, a mimo to nie odkupiła mnie.  
   Żegnałem się z tym wszystkim przez tydzień. Z kamieniami, 
z rzeźbami, z poczuciem szczęścia wynikającego z zatajonej 
świadomości posiadania, a potem ruszyłem w kierunku domu. 
Frunąłem tak, jakbym chciał dotknąć każdą cząsteczkę 
powietrza.

   Wróciłem do domu szybko, zbyt szybko. Widok miasta z lotu 
ptaka, opary unoszące się z domów nie zapowiadały niczego 
dobrego. Wszystkie moje szare, codzienne, rutynowe 
czynności, które wypełniały moje wcześniejsze życie, teraz 
czatowały, by złapać mnie znowu w swoją sieć.
   Przenocowałem w pobliskim lesie, byłem niespokojny, 
budziłem się kilka razy. Następnego dnia, tuż po wschodzie 
słońca, kiedy - jak miałem nadzieję - na ulicach będzie 
mniej ludzi, pofrunąłem w kierunku mojego domu. Mój dom... 
Efekt wieloletniego oszczędzania, miejsce, gdzie w soboty 
i niedziele uprawiałem ogródek, dom schludny i codzienny, 
spoczywał pode mną jak klatka z otwartymi drzwiczkami, jak 
potrzask. Nie czułem zapachu przynęty, wiedziałem tylko, że 
są kraty. Dwa razy okrążyłem dom. Okno było otwarte, tak 
samo jak wówczas, kiedy odlatywałem, jak gdyby nic się nie 
zmieniło, jak gdyby dom przez wiele tygodni czekał tylko na 
mnie. Nagle, przerażony wszystkim, co mnie może czekać, 
strzeliłem wysokim lotem w górę, by uciec raz na zawsze.
   Opadła na mnie sieć, pędząca chmura. Otuliła mnie, 
zniewoliła, sprawiła, że stałem się ślepy i głuchy. Czułem 
tylko, że gdzieś mnie niosą, niosą mnie, a ja jestem 
bezwładny, pozbawiony szansy odczuwania. A potem poczułem 
coś dziwnego, jakby porażenie prądem, jakby upadek w windzie 
i chmura znikła.
   Siedziałem w salonie, we własnym fotelu, w zupełnie 
ludzkiej postaci. Moja lewa stopa była jeszcze trochę 
zdrętwiała, miałem nudności. Naprzeciw mnie siedziała 
Elisabeth o zielonych oczach, o oczach koloru morskiej toni. 
Siedziała wyciągnięta, z głową pochyloną do tyłu. Po raz 
pierwszy od początku naszej znajomości widziałem ją naprawdę 
zmęczoną, widziałem, że musi odpocząć. Przez moment była tak 
bardzo ludzka, że niemal zapytałem, czy nie przynieść jej 
filiżanki herbaty. Ale przemilczałem pytanie. Już dawno 
mieliśmy za sobą etap herbaty i grzanek. Przeciągnąłem się, 
poruszyłem palcami. Ja też byłem zmęczony, zmęczony i 
smutny.
   - Miałaś szczęście, że wróciłem - powiedziałem widząc, 
jak powoli przychodzi do siebie. - Mogłem zostać sokołem na 
zawsze.
   Uśmiechnęła się. Słabo, delikatnie, z rezygnacją i ledwo 
widocznie pokręciła głową.
   - Wiedziałam, że wrócisz albo przynajmniej miałam taką 
nadzieję. Przypuszczałam też, że przestraszysz się w 
ostatniej chwili. Mogłam pójść za tobą do Oksfordu, ale nie 
chciałam. Chciałam, żebyś był szczęśliwy, tak jak nigdy ze 
mną nie byłeś.
   - Wiedziałaś? Wiedziałaś, że nie wrócę za miesiąc, co 
więcej, że może...
   - Że może nigdy? Jak myślisz, dlaczego od wieków 
obserwujemy inne istoty, przybierając ich postać i 
zastanawiamy się nad nimi. Czy po to, żebyśmy mieli nie 
wiedzieć, co zrobią? Tak... istniało niebezpieczeństwo, że 
nie wrócisz, a jeżeli nawet tak, to bardzo późno, kiedy 
już nie miałabym sił, by odwrócić nasze podzielenie. Albo 
rozpadłbyś się gdzieś podczas lotu na niewidoczną duchową 
część i na bardzo wyraźnie widoczną część ludzkiego ciała...
   Od samej tylko wizji wstrząsnął mną dreszcz obrzydzenia.
   - A mimo to puściłaś mnie? I nie sprowadziłaś mnie z 
powrotem? I nawet nie chciałaś mnie ściągnąć z powrotem?
   Możliwe, że to ona zrozumiała mnie, a nie ja ją.
   - Przecież o tym marzyłeś. Marzyłeś zawsze o czystej 
miłości, która wszystkiego żąda, ale i wszystko daje.
   Kiwałem głową, nie wiedząc co począć, nie rozumiejąc. Po 
raz pierwszy rzeczywiście miałem wyrzuty sumienia.
   - Jak dotąd o nic nie prosiłaś... - powiedziałem 
nieśmiało.
   - Nie - uśmiechnęła się przepraszająco - nie prosiłam cię 
o nic. I nie będę. Zanim wyruszyłeś, zadałam ci jedno 
pytanie. Ja odpowiem, chociaż nie ty pytałeś. - Spojrzała na 
mnie jeszcze raz, tak jak dawniej, nieruchomo, wszystko 
wiedząco. - Tak, byłam z tobą szczęśliwa.
   Nie powiedziała nic więcej. A cóż ja mogłem powiedzieć? 
Po pewnym czasie wstała, wygładziła na sobie fałdy ubrania.
   - Chcesz patrzeć, jak znikam czy raczej przejdziesz do 
drugiego pokoju? - zapytała spokojnie, jakby interesowało ją 
coś z wieczornego programu telewizyjnego.
   Spojrzałem na nią i od wielu miesięcy po raz pierwszy 
znów widziałem ją taką, jaką była dawniej. Patrzyła na mnie 
Rebeka z superreklamy, kobieta moich snów, patrzyła na mnie 
smutno jak Ingrid Bergman w scenie pożegnalnej "Casablanki".
   - Czy nie może być tak, żebyś po prostu wyszła przez 
drzwi? Żebyś odeszła, jak inna kobieta, o której wiem, że 
więcej nie powróci?
   - Czy chcesz, żebym pocałowała cię na pożegnanie?
   - Chciałbym, żebyś... zostawiła mi coś na pamiątkę.
   Sięgnęła do szyi, zdjęła złoty łańcuszek. Jedyny 
drobiazg, jaki jej kupiłem.
   - Tam, gdzie teraz się wybieram, i tak nie mogłabym tego 
zabrać... Jest za ciężki - powiedziała. - Ale odtworzę to. 
Dobrze zapamiętałam ten łańcuszek.
   Opuściła go powoli, uroczyście, kładnąc go na mojej dłoni 
i jakby niechcący dotknęła koniuszków moich palców.
   Już dawno była gdzieś daleko, była poza drzwiami, poza 
ogrodem, któż może wiedzieć gdzie, kiedy powiedziałem:
   - Bóg z tobą, Elisabeth.
                           Przełożył Szczepan Woronowicz

                         GABOR LOVEY
   Z zawodu jest lekarką, specjalistką od reumatologii, ale 
już w młodości chętnie sięgała po pióro, zresztą z dobrymi 
rezultatami. To, co dzieje się w węgierskiej literaturze 
fantastyczno-naukowej od kilku lat, dowodzi, że dr Lovey 
(imię Gabor jest imieniem męskim, ale niech to nie zmyli 
szanownych Czytelników) może być uznana za najbardziej 
obiecującą autorkę tego gatunku. Eksperymentuje już od 
dawna, pisała opowiadania, bajki, powiści młodzieżowe 
przeznaczone dla dziewcząt, a nawet klasyczne w stylu 
angielskie powieści kryminalne. Profesjonalnie zajęła się
pisarstwem za namową męża - wcześniej tworzyła bowiem tylko 
do szuflady - i od tego czasu z werwą stuka do drzwi 
redakcji czasopism i oficyn wydawniczych.
   Wydaje się, że dość swobodnie porusza się w obszarze 
science fiction, mimo że fantastyka tak naprawdę ma dla niej 
drugorzędne znaczenie. Interesują ją przede wszystkim 
sytuacje, w jakie bywa uwikłany człowiek. Mimo że jest 
pisarką początkującą, udaje się jej unikać zasadzek 
czekających na autorów tego gatunku: braku wiarygodności 
psychologicznej, płaskości i pewnej niechlujności wyrazu. 
Nie ma też swoich mistrzów, których chciałaby naśladować. Co 
więcej, o mistrzach gatunku wypowiada się niezbyt 
pochlebnie. Uważa na przykład, że powieści Arthura C. 
Clarke'a są w większości - poza jednym czy dwoma wyjątkami - 
do niczego.
   "Sztuka poznania" to utwór napisany z dużym rozmachem. 
Jeśli ktoś uznałby, że opowiadanie to zawiera także 
przesłanie polityczne, mianowicie, że szacunek dla inności 
powinien skłaniać do tolerancji, autorka stwierdziłaby ponad 
wszelką wątpliwość, że "Sztuka poznania" nie ma nic 
wspólnego z polityką.
                                                    S.W.







