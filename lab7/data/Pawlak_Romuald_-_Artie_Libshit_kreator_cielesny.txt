Autor: ROMUALD PAWLAK
Tytul: Artie Libshit, kreator cielesny

Z "NF" 6/98

   Na pytanie, z czego żyjesz, Artie Libshit (prawdziwe 
nazwisko musi pozostać w ukryciu, będziemy się posługiwać 
pseudonimem artystycznym) odpowiadał zawsze:
   - Ze Sztuki.
   Czasem, kiedy był w szczególnie dobrym nastroju, dodawał 
żartobliwie:
   - Sprzedając Sztukę na sztuki.
   Podobnie, ale już znacznie mniejszemu gronu, odpowiadał 
Artie na pytanie, z kim aktualnie żyje:
   - Ze Sztuką.
   Tylko niewielu - wybrani z wybranych - wiedziało, że 
Sztuka Artiego w rzeczywistości na imię ma Monika i jest 
studentką piątego roku germanistyki. Że bardziej niż 
normalną dziewczynę przypomina długonogą kasztanową klacz, 
zaś aktualna jest od niepamiętnych czasów, to znaczy co 
najmniej od pięciu lat. Artie chronił życie prywatne w 
obawie, że ktoś zacznie interpretować jego sztukę przez 
pryzmat życia osobistego.
   Artie był kreatorem cielesnym. Oznaczało to rzeźbiarstwo 
w ciałach cudzych i, przede wszystkim, we własnym. Jak każda 
autentyczna sztuka, zajęcie to wymagało tyleż talentu, co 
poświęcenia.
   Libshit był jednym z najbardziej popularnych kreatorów w 
naszym kraju. Dzięki odwadze oraz inwencji szybko osiągnął 
poziom sprzedawalnej komercji. Wcale się tego nie wstydził. 
Sztuka musi być pełna treści, to jasne, ale skoro Michał 
Anioł, Rembrandt czy Velazquez brali za swe prace pieniądze, 
nie ma powodu, by dziś udawać idealistę bez potrzeb 
materialnych, żyjącego tchnieniem Sztuki i powietrzem. Artie 
w każdym razie starał się wyciągnąć tyle pieniędzy od 
sponsorów i widzów, ile tylko się dało.
   Tym bardziej że pokazy Artiego były naprawdę 
wyczerpujące i nie mógł ich powtarzać zbyt często. Po 
rozesłaniu zaproszeń i oplakatowaniu miasta ustawiał gdzieś 
na Krakowskim Przedmieściu swój warsztat pracy i po 
ściągnięciu uwagi potencjalnych nabywców dzieł, zaczynał 
spektakl. Na przykład "Odkupienie" wyglądało tak:
   - Mam tylko swoje ciało. - Tu obnażał się, pokazując 
wyrzeźbione na siłowni muskuły. Wiedział, że jego metr 
dziewięćdziesiąt, trzydniowy zarost, długie włosy spięte w 
kitkę opadającą na plecy muszą robić wrażenie.
   - Tylko swoim ciałem mogę rządzić naprawdę. Tylko ono 
musi mnie słuchać, choćbym je nie wiem jak stanowczo 
traktował. - Brał do ręki ostry nóż i łapał na ostrze 
promienie słońca, kierując je w stronę publiczności. Nóż był 
ostry, ale nawet gdyby był tępy jak łyżka, słoneczne 
zajączki sprawiały wrażenie, że Artie trzyma w dłoni mały laser.
   - Tylko swoim ciałem mogę odkupić krzywdy, jakie 
codziennie, rozmyślnie lub nieświadomie wyrządzam innym 
ludziom. Tobie. Jemu. I tobie. Tak, i tobie również - 
wskazywał nożem i za każdym razem, kiedy ostrze noża 
kierowało się ku konkretnej osobie, wędrowało potem w 
stronę Artiego, by zerwać z torsu, nóg albo innej części 
ciała plaster skóry i mięśni. Ucięty kawałek ciała Libshit 
wrzucał do małego słoiczka i ustawiał obok następnych. I 
jeszcze jeden kawałek. I jeszcze jeden. Co pewien czas 
towarzyszący Artiemu koledzy przerywali pokaz, okrywając 
nagość i ból artysty białym prześcieradłem. Kreator dźwięków 
wydobywał ze swej gitary pieśń stosowną do okoliczności. 
Wkrótce Artie znów mógł kontynuować spektakl. Zużyte 
prześcieradło rzucał w publikę.
   - Swoim ciałem proszę was o wybaczenie. - Kiedy liczba 
zapełnionych słoiczków osiągnęła optimum w stosunku do 
liczby widzów i potencjalnych kupców, Artie ocierał krew i 
pot, po czym na kuchence gazowej hermetyzował pojemniki.
   Słoiczki, do których Artie kładł kawałki swego ciała, nie 
były oczywiście zwykłymi szklanymi bańkami. Miały 
niepowtarzalne kształty, nadane im przez Dubledaja, 
przyjaciela Artiego specjalizującego się w rzeźbie i 
szkłoplastyce. W zależności od zagęszczenia emocji Artie 
używał różnych szablonów. Słoników na szczęście. Karafek na 
wino. Żółwi. Penisów. Albo jednego z kilkudziesięciu 
pozostałych wzorów. Niekiedy dostosowywał je do konkretnej 
osoby, jeśli po spektaklu miał jeszcze siły i ochotę. 
Wręczał je z posłaniem: 
   - Wybaczajcie innym!
   Artie niczego nie bał się bardziej niż kolejnej wojny. I 
nic, żadne tam pacta sunt servanda nie były go w stanie 
przekonać. Wierzył, że tylko suma jednostek, zebranych w 
społeczeństwo pacyfistów, może jej zapobiegać.  

   Artiego zapraszano często do udziału w programach 
telewizyjnych poświęconych sztuce. Zazwyczaj występował tam 
jako ekspert od najnowszych trendów. Przynosiło to łatwe i 
szybkie pieniądze, choć ważniejszą sprawą była możliwość 
pokazania się w okienku. Czego nie zobaczysz w telewizji, to 
nie istnieje, taki już jest współczesny, medialny świat. 
Artie rozumiał to doskonale. W końcu renesansowi artyści też 
malowali swe cudowne freski tam, gdzie mogły je oglądać 
tłumy. Dzięki temu rosła ich sława, a nie dzięki ukrywanym w 
domach arcydziełom dla nielicznych.
   Najbardziej lubił Artie brać udział w marszach milczenia. 
Odbywały się tak często, że wybierał tylko te najważniejsze, 
choć zaproszenia otrzymywał na wszystkie. To cudowne 
uczucie, kroczyć na czele pochodu, w świetle kamer, z 
dziennikarzami wpychającymi mu swe mikrofony do gardła, byle 
tylko wydusił słówko. Rola kreatora cielesnego w trakcie 
marszu milczenia było oddanie okrucieństwa śmierci, jej 
bezsensu - bo czyjaż śmierć jest uzasadniona, poza zejściem 
zwyrodnialców? Artie wywiązywał się ze swego zadania bardzo 
dobrze, w powszechnej opinii akcenty związane z rodzajem 
śmierci nie były ani nadekspresywne, ani przesadnie 
oszczędne, jakby wydzielane przez kreatora. Zadowolenie 
rodziny zmarłego było najważniejsze. Jedni polecali Artiego 
drugim. Zdarzało się, że już policjanci, za niewielką 
opłatą, dbali, by rodzina ofiary dostała wizytówkę Artiego.
   I wszystko byłoby pięknie, jego kariera zapowiadałaby się 
świetlanie, gdyby nie Jacek Lempusz.

   - Nigdy go nie przeskoczysz - powiedziała Monika, całując 
Artiego. - Nigdy. Daj sobie spokój, Artie. Nigdy nie 
będziesz lepszy od Lempusza. Bo to świr, wariat.
   Lempusz był największym rywalem Libshita. Zawsze 
wyprzedzał go o krok do wielkiej sławy. Albo o dwa. Pierwszy 
w szpicy - oto jego zawołanie. Z żelazną konsekwencją 
realizował je w swej kreacji. Artie miał pieniądze i trochę 
popularności, ale to Lempusza wymieniano w gazetach i 
branżowych pismach jako najlepszego polskiego kreatora 
cielesnego. Tylko jego nieznośny charakter i upierdliwy 
sposób bycia powodowały, że w mediach często preferowano 
spokojnego i elokwentnego Libshita niż, jak się mówiło, 
Lempurniętego.
   Teraz Artie miał okazję przeskoczyć Lempusza. Jeden z 
przyjaciół dał cynk: pewna firma zamierza wprowadzć na rynek 
nowy napój, adresowany do młodych. I chce ostrej, 
skandalizującej reklamy. Być może właśnie z udziałem 
kreatora cielesnego.
   Kiedy Artie pierwszy raz zjawił się w firmie, skierowano 
go do dyrektora do spraw reklamy. Tenże, Jock Firlej, syn 
emigrantów z ziemi polskiej (dzięki czemu chętnie objął 
posadę w Starym Kraju, kiedy nadarzyła się okazja), najpierw 
skrupulatnie obejrzał portofolio Artiego. Zerknął też na 
wideo, które po przyjacielsku skręcili koledzy Libshita w 
czasie kilku pokazów. Wreszcie zaakceptował ideę, by to 
Artie zrobił reklamę. Byli po kilku rozmowach. Nadszedł czas 
na konkrety.
   - Wie pan, to musi być coś spektakularnego! - Firlej 
powtórzył swe ulubione hasło, niespokojnie wiercąc się w 
fotelu. Widok z biurowca był oszałamiający, Ogród Saski w 
całej okazałości, ale zdenerwowanie Firleja nie opadało. 
Wydatki na kampanię reklamową to prawdziwe pieniądze, muszą 
się zwrócić podwyższoną sprzedażą, a w nietypowej reklamie 
ryzyko blamażu rośnie. - Coś wyjątkowego, żeby wszyscy to 
zapamiętali. Ma pan coś takiego?
   Artie położył przed nim oprawioną w sztywne okładki 
kartkę z rysownika. W kilku kadrach rozrysował projekt, 
gdzieniegdzie go podbarwiając dla uzyskania lepszego efektu.
   - To będzie mocna rzecz! - powiedział z przekonaniem. - 
Tak mocna, że tę reklamę będzie pan puszczał kilka lat i 
długo nic jej nie przebije.

   Kamery ustawione były na Artiego. Kamerzyści, 
oświetleniowcy, czterej skini, którzy będą stanowić 
przebitkowe kontrapunkty pokazu Libshita - wszyscy znaleźli 
się już na swoich miejscach. Niezbędne papiery zostały 
podpisane, zarówno kontrakt reklamowy jak i sponsoring na 
protezę, a jeśli zajdzie potrzeba, koszty leczenia i życie.
   Artie ujął w prawą rękę piłę elektryczną. Ciekawe, czy 
ludzie będą się zastanawiać, skąd się tu wzięła? - pomyślał 
przelotnie. - Chociaż reklamy zawsze są takie durne... - 
Zapuścił motor. Piła szarpnęła mu się w ręku.
   Pozostałe ujęcia zostały nakręcone wcześniej - historyjka 
poprzedzająca finałowy moment. Jacyś bandyci, właśnie ci 
skini, którzy uwięzili go, odmawiając jedzenia i wody. Teraz 
umierał z pragnienia, przykuty za lewą rękę łańcuchem do 
ściany, a dodatkową torturą był stolik daleko poza zasięgiem 
Artiego, pod przeciwległą ścianą, z samotnie stojącą puszką 
napoju.
   Ostrze piły niebezpiecznie zbliżyło się do owłosionego 
nadgarstka lewej ręki Artiego. Zagryzł zęby.
   Trysnęła krew, rozległ się chrobot piłowanej kości. Jeden 
z kamerzystów zemdlał, inny odchylił się w tył, wymiotując z 
jękiem. Niby byli uprzedzeni, ale posiadać wiedzę 
teoretyczną, a zobaczyć, to całkiem co innego.
   Artie chwiejnym krokiem podążył do stolika, po drodze 
upuszczając piłę, która nieplanowo zraniła go w łydkę. 
Zdrową ręką sięgnął po puszkę, otworzył gestami 
wytrenowanymi w czasie prób, i unosząc ją, wystękał: - 
Superata jest najlepszym napojem na świecie! - Po czym 
uśmiechając się z trudem, wypił kilka łyków, nim zemdlał.
   - Brawo! Brawo! - Firlej rozpływał się we frenetycznych 
oklaskach. - Brawo!!!
   Lekarz z workiem lodu już biegł ku Artiemu.

   W trzy dni później wyczyn Artiego nie wyglądał już tak 
wspaniale. Nie budził też wielkich emocji. Ostatniej nocy 
ignorant amator wykonał seppuku w trakcie spadania z 
wieżowca, malowniczo wyszarpując wnętrzności na zewnątrz. 
Wariat po prostu, zrobił to pod wpływem zawodu miłosnego. 
Żadne tam profesjonalne body art, performers. Nawet list 
pożegnalny zostawił, barchan jeden.
   A Demiańczuk, który odwiedził Artiego w szpitalu, między 
wierszami przemycił sugestię, że Firlej waha się, czy jednak 
nie zmontować reklamy z materiału skręconego przez 
przypadkowego widza tamtego zdarzenia. Już podobno kupił 
prawa do wykorzystania zdjęć. Artie złapał za komórkę.
   - Ćwierć stawki, tyle mogę panu dać - głos Firleja 
brzmiał stanowczo. - I tylko przez grzeczność, panie 
Libshit, bo w kontrakcie była klauzula... Umawialiśmy się na 
wielką, niepowtarzalną rzecz, a tymczasem mija kilka dni i 
największym kreatorem cielesnym okazuje się młody, nikomu 
dotąd nie znany.
   - To czubek, idota, któremu odbiło - przerwał Artie. W 
lewej, przyszytej ręce łupało go strasznie, z najwyższym 
trudem powstrzymywał krzyk. - Nawet nie amator, tylko 
niezdrowy psychicznie facet, którego pies z kulawą nogą by 
nie znał, gdyby nie natchniony kamerzysta, który akurat 
łaził po Warszawie, szukając plenerów. To ma być body art?
   - Może i amator, ale ludziom się spodobało. Ten fragment 
dzienników telewizyjnych we wszystkich stacjach miał 
największą oglądalność - nieubłagalnie dowodził Firlej. - A 
reklamy kręcimy właśnie dla nich, panie Libshit, czyżby pan 
nie wiedział?
   Artie długo leżał, wbijając oczy w sufit. Najpierw był 
wściekły, potem rozżalony. Też sobie wybrał profesję.
   Wreszcie znów złapał za telefon.
   - A głowa? - spytał, kiedy w słuchawce rozległ się głos 
Firleja. - Czy kreacja głowy będzie odpowiednia?
   Firlejowi odebrało dech. W słuchawce długo panowała 
cisza.
   - Tak, głowa będzie w sam raz - powiedział wreszcie 
cicho. - Podziwiam pana, Libshit.

   Werble. Natrętne werble, rozbrzmiewające w głowie 
Artiego.
   Strach. Body art, kreacja cielesna, wymaga poświęceń. Łzy 
Moniki były najlepszym dowodem, jak wielkie miało być 
poświęcenie Artiego. Nic nie mówiła, łykała je w milczeniu. 
Artie nigdy jej nie oszukiwał, przeciwnie często powtarzał: 
- Sztuka mnie zabija, Moniś. Któregoś dnia... - tu znacząco 
zawieszał głos.
   Ów dzień nadszedł.

   Konstrukcja była skomplikowana, nie ma sensu wyjaśniać 
wszystkich szczegółów. Dość powiedzieć, że Artie zaplanował 
ją jako twór jednolity ze swym ciałem, osadzonym w fotelu. 
Stalowe dźwigary przenikały pod jego skórę, wychodziły po 
drugiej stronie, stabilizując konstrukcję ludzkiej i 
mechanicznej wspólnoty.
   Głowę Artiego wyeksponowano w sposób szczególny. 
Uwięziona w metalowej obejmie z logo sponsora pokazu, 
wygolona do samej skóry, lśniła w świetle reflektorów niby 
księżyc. Nad nią zawieszały sę trzy ostrza, rozsiewające 
wokół oleiste błyski najlepszej stali, oraz chwytnik z 
otwartą puszką napoju, która dotrze do ust Artiego po 
ostatnim cięciu. "Nawet martwi, chcemy Superaty!" - brzmiał 
nowy slogan reklamowy.
   Pomocnik Libshita przekręcił trzy stojące na niewielkim 
stoliku klepsydry, które odmierzały czas: najmniejsza pięć 
minut do pierwszego cięcia, średnia dziesięć do kolejnego i 
największa piętnaście do absolutnego finału. Artie pociągnął 
za dźwignię, uruchamiającą maszynerię.
   Życiowy sektakl cielesny Artiego Libshita rozpoczął się 
dźwiękiem dzwonu. Miał podkreślać głębię kreacji.
   Zgromadzone tłumy w napięciu czekały na pierwsze cięcie. 
Na telebimach twarz Artiego mieszała się z materiałami 
reklamowymi firmy i zegarem odliczającym czas.
   Wreszcie pierwsze ostrze leniwie zaczęło krążyć wokół 
Artiego. Dla każdego z nich wybrał inną krzywiznę cięcia, 
aby uczynić pokaz bardziej atrakcyjnym.
   Ostrze dotknęło szyi Libshita. Wycofało się. Tłum 
zafalował, rozczarowany, zaszmerał złośliwymi uwagami.
   I nagle, jeszcze przy cichnącym pomruku gawiedzi, ostrze 
z rozmachem wykreśliło długą szramę na gardle Artiego! 
Pokazała się krew. Ktoś histerycznie krzyknął.
   Dziennikarz, którego rozgłośnia  dobrze za tę chwilę 
zapłaciła, podsunął Artiemu mikrofon na długim wysięgniku.
   - Ostatnie wrażenia? - krzyknął. Za jego plecami Libshit 
dostrzegł czającego się krytyka z "Naszego Ciała", nerwowo 
stenografującego w notesie.
   - To dobra chwila na śmierć - wyszeptał Artie. - Świat 
się kończy...
   Mocarne ramiona rozgarnęły tłum. Na podwyższenie wskoczył 
ubrany na czarno, szpakowaty mężczyzna.
   - Jesteś millenarystą, synu? - spytał.
   Artie chętnie by odpowiedział, ale właśnie drugie ostrze 
poszło w ruch, z wyreżyserowanym skrzypem zmierzając w 
kierunku jego gardła. Złapał ostatni łyk powietrza przed 
uderzeniem. Mężczyzna zaś z paniką odskoczył, z trudem łapiąc 
równowagę.
   Ciach!
   Kamerzyści uwijali się jak oszalałe mrówki, filmując 
reakcje tłumu i bladą twarz artysty. Jego palce kurczowo 
zaciśnięte na oparciach fotela. Artie z trudem oddychał, w 
krwawej prędze na szyi pękały różowe banieczki powietrza.  
   Czas na reklamę, przebitki, ostatnie korekty przed 
wielkim finałem.
   I naraz w tłumie dziennikarzy i kamerzystów gruchnęła 
bomba: Jacek Lempusz w studiu filmowym na Totumfackiego 
właśnie przygotowuje się do odcięcia sobie trzech głów! 
Dotarło to do słabnącego Artiego niby głos z piekieł.
   Nim się obejrzał, wszyscy go opuścili, wszyscy poza 
wierną Moniką. Tłum ciekawskich niknął w oczach, po 
trzydziestu sekundach plac był pusty. Ludzie dopadali 
samochodów albo biegli na najbliższy przystanek miejskiej 
komunikacji.
   Artie zawył z rozpaczy. Cholerny Lempusz! Sens pokazu 
ulotnił się w jednej chwili. Już wiedział: reklama nie 
zostanie wyemitowana. Cóż znaczy jedna głowa wobec trzech.
   Ostatnie ostrze ruszyło. Zbliżało się nieuchronnie, ze 
ślamazarną powolnością.
   - Nie! - wrzasnął Artie. - Pokaz trzeba przerwać! - 
chrypiał. 
   Monika zaczęła krzyczeć. Artie tłumaczył jej przed 
pokazem, że wprawionej w ruch maszyny nic nie zdoła 
zatrzymać. Na tym polegała siła pokazu: krew musi być 
prawdziwa, a bieg ostrza nieubłagany. Fałsz zawsze da się 
wykryć. Artie był prawdziwym artystą, nie pozerem. Oddał się 
Sztuce na dobre i złe.
   Ostrze dobiegło szyi Artiego. Kredowobiała twarz 
kontrastowała z czerwienią strużek krwi ściekających na 
ubranie i podest. Kwiknął i poczuł, jak puszczają jego 
zwieracze. Ruszyła też puszka z napojem.
   Ciach!

   Sztuka to niewierna kochanka. To, co przydarzyło się 
Artiemu Libshitowi, wcale nie należy do wyjątków.
   Chyba lepiej, że nie zdołał zatrzymać maszyny. Co by 
zrobił biedny Artie, gdyby się dowiedział, że kreacja Jacka 
Lempusza sięgnęła wyżyn, przyniosła mu sławę prawdziwie 
światową? Dzięki swym dwóm sklonowanym i podhodowanym w 
kompletnej tajemnicy głowom oraz poświęceniu własnej pomógł 
Lempusz Longinusowi Podbipięcie owe trzy głowy ściąć w taki 
sposób, iż film z udziałem grającego go aktora dostał Oscara 
w kategorii dzieła nieanglojęzycznego oraz efektów 
specjalnych.
   Tego Artie Libshit, kreator cielesny, na pewno by nie 
przeżył.
   Nawet gdyby był żywy i zdrów na umyśle.
                                           Romuald Pawlak

                       ROMUALD PAWLAK
   Urodzony 13 maja 1967 r. w Sosnowcu. Autor fantastyki, 
przez kilka lat próbował sił jako wydawca. Zaczynał 
opowiadaniem "Koniec ery głodu" w "Wizjach alternatywnych" 
(antologia Wojtka Sedeńki, 1990); u nas pokazał się tylko 
raz urokliwą swiftowską w tonie stylizacją "Overland i 
okolice" ("NF" 1/93). Od dwu lat współpracuje z "Fenixem" 
jako krytyk; tamże pomieścił w latach 1991-98 dziesiątkę 
opowiadań. Najlepiej wspomina "Wielki bunt, największy", 
"Rękę karawaniarza" i kontrowersyjne "Wniebowstąpienie 
Menela" (nie chciałem tekstu do "NF", tymczasem dostał Romek 
za "Menela" nominację do Zajdla za rok 1991). Publikował 
także krótką prozę w "Młodym Techniku", "Na przełaj" (kto 
pamięta to pismo!?), w weekendowym dodatku "Gazety 
Wyborczej".
   Prezentowane opowiadanie pochodzi z obszernego zbioru 
"Dzieciostwór z krainy pożyczek", traktującego o różnych 
przypadkach indywidualnych paranoi. Wybieram zeń "Artiego 
Libshita, kreatora cielesnego", bowiem przegląda się w 
tekście coś więcej - marny stan ducha, szaleństwa i 
pozoranctwa całej kultury. Makabryczny humor, ironia, 
niektóre rozwiązania sytuacyjne pozwalają mówić o 
pokrewieństwach "Libshita" z klasycznymi dokonaniami 
"fantastów przeklętych". Ze "Studnią i wahadłem" oraz "Nie 
zakładaj się nigdy z diabłem o swą głowę" Edgara Allana 
Poego (1809-1959) bądź z "Tajemnicami szafotu" i częściowo z 
"Podniebnymi reklamami" Villiersa de l'Isle Adama (1838-
1889). Pawlak przyznaje się do powinowactwa tylko z Poem - 
autor strzela, krytyk kule nosi!
                                                    (mp)
