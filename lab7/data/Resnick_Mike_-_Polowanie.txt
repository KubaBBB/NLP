Autor: Mike Resnick
Tytul: Polowanie

Z "NF" 6/97


   Opowiadanie "Polowanie" Mike'a Resnicka zostało 
zaczerpnięte z antologii "Echa wojny światów", w której 
najlepsi amerykańscy pisarze science fiction wcielają się w 
znane postaci żyjące na przełomie XIX i XX wieku i z ich 
punktu widzenia relacjonują inwazję Marsjan. Wydarzenia 
opisane przez Wellsa w "Wojnie światów" zyskują nowy wymiar, 
czytelnik zaś nie może oprzeć się wrażeniu, że ma przed sobą 
autentyczne teksty z epoki. Wśród autorów tych doskonałych 
mistyfikacji znajdują się oprócz Resnicka m.in.: Robert 
Silverberg, Connie Willis, David Brin, George Hec Effinger.
   Theodore Roosevelt (1858-1919), późniejszy prezydent Stanów 
Zjednoczonych (1901-1909), podczas toczonej między kwietniem 
a sierpniem 1898 roku wojny przeciwko Hiszpanii najpierw 
pracował w Departamencie Marynarki, później zaś objął 
dowodzenie nad Pierwszym Ochotniczym Regimentem Kawalerii 
(zwanym oddziałem "Surowych Jeźdźców") i uczestniczył w 
dwóch ważnych bitwach na Kubie, o El Caney i wzgórze San 
Juan.
                                                 (anak)

   Mike Resnick
   pisze jako
   Teddy Roosevelt

   Polowanie

   (The Roosevelt Dispatches)

   Fragmenty dziennika Theodore'a Roosevelta (tom XXIII):
   9 lipca 1898
   Dziś po południu ustrzeliłem zdumiewające stworzenie. Jutro 
porozsyłam do rozmaitych muzeów listy z propozycjami 
przekazania wypchanego okazu, lecz najpierw, ma się 
rozumieć, sam dokładnie go zbadam.  
   Tropikalny deszcz leje bez chwili przerwy. Wielu ludzi 
powaliła grypa, jeśli zaś chodzi o nieszczęsnego Westmore'a, 
to przypuszczalnie jeszcze przed końcem tygodnia umrze na 
zapalenie płuc.  
   Po zdobyciu wzgórza San Juan wciąż czekamy na dalsze 
rozkazy. Całkiem możliwe, że zostaniemy tu dopóty, dopóki nie
nabierzemy pewności, że na wyspie nie ma więcej stworzeń 
takich jak to, które dziś zastrzeliłem.  
   Późno już. Najwyższa pora na wieczorny dwumilowy bieg, 
rozdział powieści Jane Austen, a potem do łóżka.  
   List Theodore'a Roosevelta do F. C. Selousa, 12 lipca 1898: 
   Drogi Selous, 
   Całkiem niedawno uczestniczyłem tu, na Kubie, w bardzo 
dziwnym zdarzeniu, o którym koniecznie muszę Ci opowiedzieć.  
   Co prawda, nasza kampania zakończyła się pełnym sukcesem, 
niemniej jednak wciąż tu jesteśmy, czekając na rozkaz 
powrotu do domu. Dla zabicia czasu całymi godzinami 
obserwuję życie ptaków; wydarzenie, które tak mnie 
poruszyło, miało miejsce późnym popołudniem, kiedy 
przedzierałem się przez nadrzeczny las w pogoni za kulikiem 
długodziobym.  
   Szybko zapadał zmierzch, ja zaś, torując sobie drogę wśród 
bujnej roślinności, miałem niejasne wrażenie, że nie jestem 
sam, że gdzieś całkiem blisko kryje się istota co 
najmniej dorównująca mi rozmiarami. Nie byłem w stanie 
wyobrazić sobie, co to może być, jak bowiem wiem, na 
Karaibach nie występują ani tapiry, ani jaguary.  
   Zdwoiłem czujność, a po przebyciu kolejnych dwudziestu jardów 
stanąłem jak wryty, ujrzawszy przed sobą stwora wielkości 
naszych amerykańskich niedźwiedzi grizzly. Jeśli miałbym 
porównać go do goryli górskich, z którymi często miewałeś do 
czynienia, powiedziałbym, że był co najmniej o trzydzieści 
procent większy od najpotężniejszego samca.  
   Miał okrągłą głowę bez nosa, szeroko rozstawione wielkie 
czarne oczy, z pozbawionych warg ust w kształcie litery V 
kapała ślina. Był brązowy, ale nie tak jak antylopa impala 
albo kudu - raczej jak morski ślimak, śliski i wilgotny. 
Zamiast ramion miał kilka długich macek z wyglądu bardzo 
podobnych do słoniowych trąb i chyba tak jak one sprawnych i 
silnych.  
   Na mój widok on również zatrzymał się, wydał donośny jękliwy 
ryk, po czym ruszył do ataku. Nie miałem pojęcia, jakie 
naprawdę grozi mi niebezpieczeństwo, wcale jednak nie 
spodobały mi się te muskularne macki, więc błyskawicznie 
podniosłem do ramienia mój winchester i wypaliłem.  Pocisk 
odbił się od korpusu stworzenia, nie czyniąc mu żadnej 
szkody, ono zaś zbliżało się z nie zmniejszoną chyżością. W 
ostatniej chwili skoczyłem w bok i przetoczyłem się po 
ziemi, z trudem wymykając się dwóm wyciągniętym mackom.  
   Znieruchomiałem na brzuchu, wycelowałem w rozdziawione usta 
i ponownie nacisnąłem spust. Tym razem doczekałem się 
reakcji, i to dość gwałtownej, napastnik bowiem zawył 
głośno, po czym zaczął na oślep wymachiwać mackami, wyrywać 
z korzeniami rośliny, które znalazły się w ich zasięgu, i 
rozszarpywać je na strzępy. Ten los spotkał nawet dość 
pokaźne krzewy o całkiem solidnych gałęziach.  
   Zaczekałem, aż monstrum odwróci się w moją stronę, a następnie 
wpakowałem mu kulę w lewe oko. Również i tym razem reakcja 
była co najmniej zaskakująca: stwór przystąpił do zdzierania 
kory z pobliskich drzew, rycząc przy tym tak przeraźliwie, 
że w promieniu kilkuset jardów ptaki zerwały się do 
panicznej ucieczki.  
   Przyznam szczerze, że ja również szykowałem się do odwrotu, 
ponieważ nigdy jeszcze nie spotkałem zwierzęcia, które, 
dwukrotnie trafione w głowę, nie tylko nawet się nie 
zachwiało, ale sprawiało wrażenie rozjuszonego i gotowego do 
szaleńczego ataku. Ostrożnie podniosłem się z ziemi i, 
trzymając stwora na muszce, zacząłem się powoli wycofywać.  
   Chyba dostrzegł mój ruch, uspokoił się bowiem i 
zogniskował na mnie wzrok, potem zaś, powoli i pewnie, 
ruszył w moim kierunku. Chwilę później uczynił coś, czego 
nigdy nie zrobiło żadne zwierzę na świecie: wyjął broń.  
   W pierwszej chwili pomyślałem, że to miecz, jednak kiedy 
istota wymierzyła we mnie, z tajemniczego przedmiotu 
wystrzelił promień światła, który przemknął zaledwie kilka 
cali od mojej głowy i rozniecił ogień w kępie krzaków, koło 
której stałem. Dałem susa w przeciwną stronę, cudem unikając 
kolejnego świetlnego promienia; pień drzewa, za którym się 
ukryłem, w okamgnieniu stanął w płomieniach.  
   Niewiele myśląc, odwróciłem się i pomknąłem w kierunku, z 
którego przybyłem. Po mniej więcej sześćdziesięciu jardach 
odważyłem się obejrzeć i stwierdziłem, że stwór podąża za 
mną. Na szczęście, prędkość nie była jego mocną stroną, co 
skwapliwie wykorzystałem, zwiększając dzielącą nas
odległość, a kiedy straciłem go z oczu, niewiele myśląc 
wskoczyłem do płynącej nie opodal rzeki, uważając bardzo, 
żeby nie zamoczyć strzelby. Tam przynajmniej mogłem nie 
obawiać się bezpośrednich skutków działania broni miotającej 
świetlne promienie.  
   Stwór pojawił się dopiero po upływie około czterdziestu 
sekund. Zamiast od razu strzelać, postanowiłem przyjrzeć mu 
się uważnie, w nadziei, że znajdę bardziej wrażliwe miejsca. 
Chociaż jego ciało było pozbawione łusek, skorupy, a nawet 
czegoś w rodzaju pancerza, jaki nasz wspólny przyjaciel 
Corbett wypatrzył na ciele indyjskiego nosorożca, to jednak 
kule się go nie imały. Korpus miał kształt kulisty, 
sterczały z niego tylko okrągła głowa i macki, lecz nic nie 
wskazywało na to, żeby w miejscach połączenia kończyn z 
tułowiem skóra była choć odrobinę cieńsza. Nie mogłem jednak 
pozwolić, żeby monstrum poszło dalej ścieżką, prędzej czy 
później bowiem natknęłoby się na moich ludzi, zupełnie nie 
przygotowanych na spotkanie z tak groźnym przeciwnikiem. 
Wytężyłem wzrok, szukając otworu słuchowego, lecz go nie 
znalazłem. Byłem pewien, że strzał w tył głowy nie odniesie 
żadnego skutku, stanąłem więc po pas w wodzie i zawołałem 
głośno. Stwór natychmiast odwrócił się w moją stronę, ja zaś 
wpakowałem mu kolejne dwa pociski w lewe oko.  
   Zareagował tak samo jak poprzednio, lecz tym razem atak 
szału trwał znacznie krócej. Jak tylko stwór się uspokoił, 
zmierzył mnie złowróżbnym spojrzeniem, po czym niespiesznie 
ruszył w moim kierunku z bronią w wyciągniętej macce. W tej 
samej chwili spłynęło na mnie olśnienie; wiedziałem już, jak 
sobie z nim poradzić.  
   Zacząłem się powoli cofać, on zaś chyba nie ufał zbytnio 
celności swojej broni, wszedł bowiem do wody i uparcie brnął 
ku mnie, starając się zmniejszyć dystans. Stanąłem 
nieruchomo, ze wzrokiem utkwionym w jego groźnym orężu; 
kiedy dzieliło nas około trzydziestu jardów, stwór zatrzymał 
się i uniósł broń... ale ja strzeliłem pierwszy.  
   Broń wysunęła mu się z macki, siejąc wokół śmiertelne 
promieniowanie, po czym wpadła do wody z lufą - jeśli to 
była lufa, w co bardzo wątpię - skierowaną na potwora. Woda 
w promieniu kilku jardów zawrzała, w powietrze uniósł się 
słup pary, stwór zaś wydał przeraźliwy ni to skrzek, ni 
okrzyk, i zniknął pod falami.  
   Minęło co najmniej kilka minut, zanim odważyłem się do niego 
zbliżyć (bądź co bądź, nie wiedziałem jak długo potrafi 
wytrzymać bez oddychania), ale moje nadzieje okazały się 
słuszne: bestia była martwa.  
   Nigdy w życiu nie widziałem czegoś takiego. Wkrótce wypcham 
trofeum i prześlę je do Smithsonian Institute albo do Muzeum 
Historii Naturalnej. Nie omieszkam dostarczyć Ci kopii moich 
notatek oraz, mam nadzieję, fotografii wykonanych podczas 
sekcji i wypychania.  
   Zdaję sobie sprawę, że swoje ocalenie zawdzięczam w znacznej 
mierze szczęśliwemu przypadkowi. Nie wiem, ile jeszcze takich 
potworów mieszka w kubańskiej dżungli, ale nie ulega 
wątpliwości, iż są zbyt niebezpieczne, żeby pozostawić je 
przy życiu i pozwolić nękać miejscową ludność. Należy je 
czym prędzej wytępić, ja zaś nie znam myśliwego, z którym 
chętniej wyruszyłbym na taką wyprawę, niż z Tobą. Moja broń 
i moi ludzie będą do Twojej dyspozycji; jestem przekonany, 
że wspólnymi siłami uda nam się uwolnić wyspę od tego 
zagadkowego i śmiertelnie niebezpiecznego wybryku natury.  
                                                   Twój 
                                              Roosevelt 

   List do Carla Akeleya, myśliwego i wypychacza zwierząt, 
zatrudnionego w Amerykańskim Muzeum Historii Naturalnej, 13 
lipca 1898: 
   Drogi Carl, 
   Przykro mi, że nie mogliśmy spotkać się na dorocznym 
przyjęciu, ale jak wiesz, miałem do załatwienia trochę spraw 
tutaj, na Kubie.  
   Pozwól, że zadam Ci czysto hipotetyczne pytanie: czy może 
istnieć stworzenie pozbawione żołądka oraz przewodu 
pokarmowego? Czy jest możliwe, żeby taka forma życia 
odżywiała się krwią swoich ofiar, wstrzykując ją sobie 
bezpośrednio do układu krwionośnego? Jeżeli tak, to czy taki 
sposób odżywiania byłby w stanie zapewnić wystarczającą ilość 
energii zwierzęciu wielkości niedźwiedzia grizzly?  
   Wiem doskonale, jak bardzo jesteś zajęty, lecz chociaż 
chwilowo nie mogę ujawnić ci żadnych szczegółów, proszę Cię, 
byś zechciał w jak najkrótszym czasie udzielić mi 
odpowiedzi.  
                                            Jak zawsze Twój 
                                         Theodore Roosevelt 

   List do dra Joela A. Allena, kustosza Działu Ptaków  i 
Ssaków Amerykańskiego Muzeum Historii Naturalnej, 13 lipca 
1898: 
   Drogi Joelu, 
   Pragnę Ci zadać niezwykłe, ale - wierz mi - ogromnie ważne 
pytanie.  
   Czy może istnieć jakakolwiek wyższa forma życia zwierzęcego, 
w której nie wykształciłby się podział na płci? Czy taka 
forma mogłaby rozmnażać się - błagam, nie śmiej się ze mnie! 
- przez pączkowanie? Czy złożony organizm może rozmnażać się 
przez podział, tak jak czynią jednokomórkowce?  
   Z niecierpliwością oczekuję Twojej odpowiedzi.  
                                   Pozdrawiam Cię serdecznie 
                                          Theodore Roosevelt 

   Fragmenty pracy autorstwa Theodore'a Roosevelta, przesłanej 
w celu opublikowania do Amerykańskiego Muzeum Historii 
Naturalnej 14 lipca 1898: 
   (...) Najbardziej niezwykły jest naskórek, i to zarówno ze 
względu na nadzwyczajną grubość i giętkość, ale również 
dlatego, że nie ma pod nim warstwy tłuszczu, w nim samym zaś 
nie zdołałem odkryć źródła oleistej cieczy, która pokrywa 
całe ciało stworzenia.  
   Zastanawiający jest także brak żołądka, jelit lub 
jakichkolwiek innych organów wewnętrznych, które mogłyby 
służyć trawieniu pokarmów. Podejrzewam (pragnę jednakże 
zaznaczyć, że hipoteza ta nie opiera się na żadnych 
konkretnych obserwacjach), iż substancje odżywcze trafiają 
bezpośrednio do krwiobiegu istoty wraz z krwią jej ofiar.  
   Wielką zagadkę stanowiło dla mnie przeznaczenie obszernych 
ust w kształcie litery V, jakiż bowiem pożytek może mieć z 
otworu gębowego stworzenie potrafiące obejść się bez 
jedzenia? Dokładniejsze badanie pozwoliło mi jednak ustalić, 
że pospieszyłem się z wnioskami, zmylony usytuowaniem owych 
"ust"; okazało się bowiem, iż rzekomy "otwór gębowy" pełni 
raczej funkcję czegoś w rodzaju nozdrzy, nie nazwę go zaś 
nosem tylko dlatego, że zagadkowy stwór posługuje się nim 
również jako organem mowy - naturalnie zakładając, że ryki, 
wrzaski i posapywania zasługują na tę zaszczytną nazwę.  
   (...) Chyba najbardziej interesującym szczegółem 
anatomicznym oka jest nie źrenica złożona ani nawet nie 
fioletowobrązowa rogówka, która z pewnością uniemożliwia 
stworzeniu widzenie kolorów takimi, jakie są one dla nas, 
lecz ptasia przezroczysta membrana chroniąca je przed 
uszkodzeniem. Chociaż stwór z pewnością nie wiedział, do 
czego służy strzelba oraz że zagraża mu z jej strony 
niebezpieczeństwo, zdążył opuścić tę membranę na tyle 
szybko, żeby znacznie osłabić siłę uderzenia pocisku. Warto 
również zwrócić uwagę na oszałamiające tempo zabliźniania 
się ran; jedynie z najwyższym trudem udało mi się znaleźć 
ślady po trzech kulach, które trafiły w lewe oko, przebiły 
całą gałkę i utkwiły w oczodole.  
   Trudno mi uwierzyć, żeby ubarwienie skóry tego zwierzęcia 
pełniło funkcję ochronną - być może dlatego, że w ogóle nie 
wierzę, że istnieje coś takiego jak ubarwienie ochronne. 
Weźmy na przykład zebrę: gdyby była brązowa lub czarna, z 
odległości, powiedzmy, ćwierć mili byłoby ją równie trudno 
zauważyć jak antylopę, ponieważ jednak Bóg ubrał ją w czarne 
i białe pasy, rzuca się w oczy już z daleka, również 
drapieżnikom dybiącym na jej życie. Chociaż ubarwienie zebry 
z pewnością nie pełni żadnej funkcji ochronnej, gatunek ten 
ma się znakomicie i należy do najczęściej spotykanych na 
kontynencie afrykańskim. W związku z tym, mimo iż 
zastrzelone przeze mnie stworzenie doskonale wtapiało się w 
leśną okolicę, przypuszczam, że brązowy kolor skóry 
zawdzięczało raczej przypadkowi niż celowemu działaniu 
Natury.  
   (...) Nie mam tutaj najlepszych warunków do prowadzenia 
badań, niemniej jednak w największej macce doliczyłem się 
ponad stu niezależnych mięśni, co pozwala przypuszczać, iż 
jest jeszcze co najmniej dwieście takich, których nie 
zdołałem wyodrębnić. Z całego ciała tylko macki są aż 
naszpikowane nerwami, z czego należy wysnuć wniosek, że 
celny strzał w splot nerwów i naczyń krwionośnych 
umiejscowiony w okolicy, z której wyrastają macki, mógłby 
okazać się dla tego stworzenia fatalny w skutkach.  
   (...) Wygląd mózgu sprawił mi spore zaskoczenie, ponieważ 
okazało się, że - proporcjonalnie do masy ciała - organ ten 
jest niemal czterokrotnie większy od ludzkiego. Odkrycie to, 
w połączeniu z faktem, iż stwór ten posługiwał się bronią 
(niestety, zaginęła w nurcie rzeki), daje podstawy do 
wysnucia nieoczekiwanego, ale trudnego do zakwestionowania 
wniosku, iż zetknęliśmy się z istotą dysponująca intelektem 
przynajmniej równym naszemu, a kto wie, czy nawet nie 
większym.  
   Z poważaniem 
                                          Theodore Roosevelt, 
                         pułkownik Armii Stanów Zjednoczonych 

   List do Willisa Maynarda Crenshawa z fabryki Winchestera, 14 
lipca 1898: 
   Szanowny Panie Crenshaw, 
   W załączeniu przesyłam Panu próbkę skóry nowo odkrytego 
zwierzęcia. Jak sam Pan widzi, jest ona znacznie grubsza od 
skóry słonia albo nosorożca, chociaż bardzo się od nich 
różni. Nie chodzi mi jednak o to, żeby poddawał Pan analizie 
skórę, tylko żeby opracował Pan strzelbę i pocisk, które 
sobie z nią poradzą.  
   Co więcej, pocisk ów musi mieć wystarczającą siłę, żeby 
natychmiast unieszkodliwić trafione stworzenie. Proszę 
pamiętać, że co prawda waży ono niespełna tonę, ale odznacza 
się niesłychaną żywotnością, biorąc zaś pod uwagę rodzaj 
terenu, wątpię, aby możliwe było oddanie celnego strzału z 
odległości większej niż dwadzieścia jardów.  
   Proszę mnie zawiadomić, jak tylko skonstruuje pan prototyp. 
Proszę również utrzymać tę sprawę w ścisłej tajemnicy, 
dopuszczając do niej wyłącznie osoby, które będą pomagały 
Panu przy prowadzeniu prac konstrukcyjnych.  
   Z góry Panu dziękuję.  
                                                  Z poważaniem 
                                                        Pański 
                                            Theodore Roosevelt 

   Poufna notatka "do rąk własnych", dostarczona prezydentowi 
Williamowi McKinleyowi 17 lipca 1898: 
   Szanowny Panie Prezydencie, 
   W świetle wydarzeń, których ostatnio stałem się świadkiem i 
uczestnikiem, stało się jasne, iż w żadnym wypadku nie 
powinien Pan odwoływać z Kuby moich "Surowych Jeźdźców" ani 
też rozwiązywać tego oddziału po podpisaniu układu pokojowego 
z Hiszpanią.  
   Na tej wyspie czai się coś tak ohydnego, straszliwego i 
niebezpiecznego, że bez przesady mogę stwierdzić, iż zagraża 
ono całej ludzkości. Nawet nie będę próbował tego opisać, 
gdyby bowiem ów opis dostał się w niepowołane ręce i gdyby 
został podany do publicznej wiadomości, mógłby stać się 
przyczyną ogólnonarodowej paniki - albo przedmiotem 
powszechnych kpin, jeśli nikt by nie uwierzył w jego 
prawdziwość.  
   Musi mi Pan uwierzyć na słowo, że zagrożenie jest jak 
najbardziej realne. Odradzam Panu odwoływanie jakichkolwiek 
oddziałów, bo jeśli moje podejrzenia okażą się słuszne, już 
wkrótce będziemy ich znowu tu potrzebować.  
                                Pułkownik Theodore Roosevelt 
                                 dowódca "Surowych Jeźdźców" 

   List do sekretarza wojny Russella A. Algera, 20 lipca 1898: 
   Drogi Russel, 
   McKinley jest głupcem! Ostrzegłem go przed straszliwym 
niebezpieczeństwem, jakie zagraża nie tylko obywatelom 
Ameryki, ale także całego świata, on zaś uznał to za dowcip!  
   Słuchaj uważnie: musisz natychmiast odwołać rozkaz wycofania 
wojsk i zostawić moich "Surowych Jeźdźców" na Kubie. Co 
więcej, cała armia musi być w pogotowiu, a nie od rzeczy 
byłoby przerzucenie co najmniej połowy naszych sił na 
Florydę, tam bowiem najpewniej zacznie się inwazja.  
   Wkrótce przybędę do Waszyngtonu, żeby osobiście porozmawiać 
z McKinleyem i przekonać go o realności zagrożenia. Będę Ci 
niezmiernie wdzięczny za wszystko, co uczynisz dla 
ułatwienia mi zadania.  
                                                        Twój 
                                                   Roosevelt 

   Przemówienie wygłoszone z balkonu nad restauracją 
Columbia w Tampa na Florydzie, 3 sierpia 1898: 
   Bracia Amerykanie!  
   Całkiem niedawno nasz rząd uświadomił sobie, że pojawiło 
się poważne zagrożenie dla bezpieczeństwa narodowego, a 
nawet dla bezpieczeństwa całego świata. Niebezpieczeństwo to 
chwilowo czai się w kubańskiej dżungli. Widziałem je na 
własne oczy i zapewniam was, że niezależnie od tego, co 
usłyszycie w najbliższych dniach i tygodniach, jest ono 
autentyczne i nie wolno nam go nie doceniać.  
   Wkrótce po tym, jak moi "Surowi Jeźdźcy" zajęli wzgórze 
San Juan, natknąłem się w tropikalnym lesie na istotę tak 
niezwykłą, że gdybym chciał ją opisać, naraziłbym się na 
wasze niedowierzanie. Ponad wszelką wątpliwość była ona 
inteligentna i z pewnością nigdy do tej pory nie widziano 
jej na Ziemi. Jestem i zawsze byłem gorącym zwolennikiem 
Darwina, jednak, mimo dość rozległej wiedzy z zakresu nauk 
biologicznych, nie jestem w stanie sobie wyobrazić, jakie 
procesy ewolucyjne mogły doprowadzić do powstania takiego 
stworzenia.  
   Mogę wam natomiast powiedzieć, że posiadło ono umiejętność 
wytwarzania nadzwyczaj groźnej, nowej dla nas broni, oraz że 
nie ma ono żadnych oporów przed używaniem jej przeciwko 
człowiekowi. Jest to nieprzyjazna, ba, wroga nam forma życia 
i musi czym prędzej zostać unicestwiona, zanim skieruje swą 
nienawiść przeciwko rzeszom niewinnych Amerykanów.  
   Na szczęście, udało mi się zabić osobnika, którego spotkałem 
na Kubie, jednak należy liczyć się z tym, że jest ich tam 
więcej. Rząd Stanów Zjednoczonych początkowo wątpił w moje 
słowa, ostatnio jednak informacje, jakie dotarły do Białego 
Domu i Departamentu Stanu z Anglii, gdzie pojawiło się 
więcej takich istot, wreszcie przekonały urzędników o 
prawdziwości mojej relacji.  
   Jak dotąd tajemnicze stworzenia nie pokazały się w Stanach 
Zjednoczonych, uprzedzam was jednak, iż byłoby głupotą 
czekać bezczynnie, aż to uczynią. Amerykanie zawsze byli 
skorzy do ofiar i poświęceń, kiedy w grę wchodziło 
bezpieczeństwo ich kraju; teraz będzie tak samo. Nawet jeśli 
odrażający przybysze odnieśli chwilowe sukcesy w starciach z 
kubańskimi wieśniakami i nie przygotowaną Wielką Brytanią, 
to nie będą mieli najmniejszych szans w walce przeciwko 
armii zdeterminowanych Amerykanów, przepełnionych 
nieposkromionym amerykańskim duchem i odwagą nieodrodnych 
synów tej ziemi.  
   Dane nam było utworzyć nowy naród na nowym kontynencie. 
Jesteśmy spadkobiercami wielowiekowej historii wielu krajów, 
nie byliśmy jednak obarczeni ciężarem historycznej 
odpowiedzialności spoczywającym na barkach tamtych 
społeczeństw, a raz zdobywszy niezależność, nie musieliśmy 
walczyć o jej utrzymanie z żadnym obcym najeźdźcą - aż do 
tej pory. Wierzę, że sprostamy wyzwaniu i jestem przekonany, 
że wy również w to wierzycie.  
   Jutro wyjeżdżam do Miami, skąd za dwa dni udam się na Kubę, 
żeby poprowadzić moich ludzi do walki z wrogiem ukrytym w 
tropikalnej dżungli. Wzywam wszystkich zdrowych, dzielnych 
Amerykanów, żeby wzięli wraz ze mną udział w tej 
najwspanialszej przygodzie!  

   List do Kermita, Theodore'a juniora, Archiego i Quentina 
Rooseveltów, 5 sierpnia 1898: 
   Drodzy chłopcy, 
   Jutro wyruszam na wielkie i ekscytujące safari. Jestem 
pewien, że szczegóły tej ekspedycji będą codziennie podawane 
w gazetach, obiecuję Wam jednak, że kiedy wrócę, usiądziemy 
wszyscy przy ognisku na wzgórzu Sagamore i opowiem wam o 
wszystkim, o czym nie wspomniano w prasie. Oprócz tego
każdy z Was dostanie ode mnie myśliwskie trofeum.  
   Zanim to jednak nastąpi, pójdziecie do szkoły. Mam nadzieję, 
że wszyscy będziecie się pilnie uczyć i ćwiczyć umysły z 
zapałem równym temu, z jakim w domu oddajecie się zabawom. 
Tylko dzięki połączonej sprawności umysłu i ciała wyszedłem 
z życiem z pierwszego spotkania z istotą, której pobratymców 
będę tropił przez nadchodzące dni i tygodnie. Pamiętajcie, 
że doskonała równowaga to co namniej połowa sukcesu w każdej 
dziedzinie.  
                                         Ściskam Was mocno 
                                                    Ojciec 

   List (nr 1317) do Edith Carow Roosevelt, 5 sierpnia 1898: 
   Najdroższa Edith, 
   Mój okręt odpływa jutro rano, więc może minąć nawet kilka 
tygodni, zanim znowu będę miał okazję, żeby do Ciebie 
napisać.  
   Wkrótce rozpocznę największe polowanie mojego życia. Ucałuj 
ode mnie dzieci. Żałuję, że chłopcy nie są trochę starsi, bo 
wtedy mogliby uczestniczyć ze mną w tej wspaniałej 
przygodzie.  
   Wciąż dokucza mi zaziębienie, którego nabawiłem się podczas 
przymusowej kąpieli na Kubie, ale poza tym czuję się 
całkowicie zdrowy. Trzeba czegoś więcej niż zagadkowy stwór 
i katar, żeby powalić prawdziwego Amerykanina! Wprost nie 
mogę się doczekać, co przyniosą najbliższe dni.  
                                                Twój Theodore 

                            Przełożył Arkadiusz Nakoniecznik 

