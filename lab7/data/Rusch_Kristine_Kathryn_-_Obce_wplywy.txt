Autor: Kristine Kathryn Rusch
Tytul: Obce wpływy

(Alien Influences)

Z "NF" 6/93

I  Korytarz cuchnął stęchlizną. John stał oparty niedbale 
przy tablicy rozdzielczej i wymieniał stare mikrochipy na 
najnowsze modele - z pojemniejszą pamięcią, bardziej 
funkcjonalne. Ważne, że przy tej pracy czuł się prawie jak 
robot: pociągnąć, chwycić, wymienić - pociągnąć, chwycić, 
wymienić. Do takiej roboty powinni byli wziąć androida, ale 
zlecili ją Johnowi - pewny znak, że jego kontrakt dobiega 
końca.
   Niezbyt się tym martwił. Spędził już blisko miesiąc na 
tym handlowcu i statek zaczynał działać mu na nerwy. Za dużo 
ludzi, za ciasno. Przyglądali mu się bacznie, jakby się 
spodziewali, że lada chwila wpadnie w szał i wszystkich 
wymorduje. Nie przejmowałby się, gdyby ta ich podejrzliwość 
wiązała się z jego zawodem - był przecież łowcą głów. Ale 
nie o to chodziło. Źródłem przesadnej ostrożności były 
wypadki, jakie zdarzały się na Dobrodziejce; coś, co zrobił 
- i za co zapłacił - kiedy był jeszcze dzieckiem.
   Po plastykowej podłodze zatupotały czyjeś kroki. Nawet 
nie drgnął w przekonaniu, iż ktokolwiek by to był, nie z nim 
chce rozmawiać. Lekki podmuch wody kolońskiej i zapach 
tytoniu z przemytu. To kapitan.
   - John, ktoś chce się z tobą widzieć.
   Podniósł wzrok. Kapitan stał po drugiej stronie 
korytarza. Światło lampek na tablicy nadawało jego skórze 
zielonkawy odcień. Kiedyś John wyobrażał sobie, że ten facet 
to jego przyjaciel, ale John nie miał prawdziwych 
przyjaciół. Od kiedy skończył piętnaście lat. Od dnia, kiedy 
zdradził go Harper. Od dnia, kiedy zabrali Beth.
   - Nie będę się z nimi widzieć - odpowiedział John.
   Czasem godził się na rolę, jaką mu przypisywano - dziecka 
Tancerzy, które nigdy nie używa czasu przeszłego, mówi 
wyłącznie w czasie teraźniejszym i przyszłym, i wstawia tryb 
łączący, gdzie się tylko da. Które zdolne jest wyrazić myślą 
jedynie emocje, bo oprócz uczuć nie ma w nim nic - ani 
pamięci, ani etyki, ani duszy.
   Kapitan nawet nie mrugnął.
   - Ta kobieta przyleciała specjalnym kursem z bazy na 
Rotanie.
   John wstał i zamknął drzwiczki tablicy. W takim razie to 
klientka. Pobyt na handlowcu skończy się prędzej niż 
przypuszczał.
   Podążył za kapitanem przez kręte korytarze. Wentylacja 
nie działała najlepiej. Cały statek cuchnął mokrymi 
skarpetami i ludzką ciżbą. Przy końcu jednego z korytarzy 
technicy dyskutowali zawzięcie, czy chce im się naprawić 
system wentylacyjny, czy też wolą poczekać z tym do 
następnego lądowania. John osobiście byłby za tym, żeby go 
naprawić.
   Kapitan zatrzymał się przy drzwiach swej prywatnej kabiny 
i wystukał kod wejściowy. John nigdy przedtem nie był w tym 
pomieszczeniu. Nie miał tu wstępu nikt prócz kapitana. John 
wszedł do środka, a kapitan został na zewnątrz. Drzwi 
zasunęły się płynnie.
   W tle przygrywała muzyka z komputera - doskonała 
technicznie i bezduszna. Pokój urządzono na biało, lecz 
oświetlenie nadawało wszystkiemu czerwonawy odcień. Stała 
obszerna, pluszowa kanapa, przez otwarte drzwi widział 
zawieszone w powietrzu łóżko, a na nim spiętrzony stos 
poduszek. Przeznaczenie pokoju było jasne: zbytkowna
rozpusta.
   W głębi pomieszczenia stała jakaś kobieta; przez wysokie 
okna przyglądała się gwiazdom. Całą jej postać spowijały 
kosztowne jedwabie, a na plecach ścieliły się długie, czarne 
włosy. Wyglądała trochę jak potencjalna partnerka do 
rozpusty, choć to właśnie ona chciała zlecić mu robotę.
   John zatrudniał się wyłącznie jako łowca głów. Powie jej 
o tym, jeśli będzie musiał.
   - Chciałabym, żebyś dla mnie pracował, John.
   Nawet się nie odwróciła. Zjeżył się lekko. Stawiała 
siebie w pozycji osoby dorosłej, jego zaś w pozycji dziecka. 
Nie znosił, kiedy traktowano go jak dziecko. Poczuł mocny 
ucisk klaustrofobii, jakiego nie czuł już od miesięcy.
   Oparł się o drzwi, markując obojętność, choć czuł coś 
wręcz przeciwnego. Chciał, żeby się odwróciła, żeby na niego 
spojrzała.
   - Dlaczego miałbym dla ciebie pracować?
   - Wybacz. - Tym razem zwróciła się ku niemu, odgarniając 
dłonią włosy. Miała uderzająco piękną twarz: pełne wargi, 
wąski nos, ogromne oczy. Twarz ta wydała mu się znajoma. - 
Jestem Anita Miles. Prowadzę galerię sztuki w bazie na 
Rotanie. Specjalizujemy się w najbardziej niezwykłych 
obiektach.
   Przestał słuchać, bo nie potrzebował już dalszych 
wyjaśnień. Setki razy widział jej twarz na ekranie. Mogła 
być nawet jedną z najbardziej wpływowych osób w tym sektorze 
- sprawowała kontrolę nad wymianą handlową i towarami. Jej 
galeria handlowała wszystkim, co dało się podciągnąć pod 
sztukę. Raz nawet sprzedała komuś minarańskie dziecko, 
twierdząc, że skoro Minaranie są już właściwie rasą wymarłą, 
należy patrzeć na nich jedynie przez pryzmat sztuki. Nie 
pamiętał już: wygrała czy przegrała związany z tym proces 
sądowy.
   Handlarka sprzedająca dzieci. Cała galaktyka jako obiekt 
sztuki. Gdyby prowadziła ten swój interes, kiedy jeszcze był 
małym chłopcem, jak postąpiłaby z Tancerzami?
   - Dlaczego miałbym dla ciebie pracować? - powtórzył.
   Zamilkła i zmierzyła go krótkim spojrzeniem. Znał to: Jak 
wiele on zdoła zrozumieć? Chyba wyraziłam się dostatecznie 
jasno. To będzie trudniejsze niż myślałam.
   - Jesteś najlepszy - odezwała się w końcu, najwyraźniej 
stawiając na bezpośredniość. - A ja potrzebuję najlepszego.
   Często zastanawiał się, jak ludzie mogą wierzyć, że on 
nie ma pamięci, skoro jest łowcą głów. Otrząsnął się z tych 
myśli. Potrzebował pieniędzy.
   - Ile?
   - Zwrot wszystkich kosztów, statek do dyspozycji, bo 
chyba trzeba będzie trochę pojeździć, i potrójna stawka 
dzienna - a to, jak mi się zdaje, wyniesie jekieś czterysta 
rotańskich zepeatów.
   - Osiemset.
   Twarz stężała na mgnienie oka, a potem oblała się pełnym 
wdzięku rumieńcem. John skrzyżował ręce na piersiach. Zbyt 
wielu klientów próbowało go oszukać. Ale i tak przyjmował 
zlecenia. Gdyby unikał tych, którzy traktowali go jak 
Tancerza, nie miałby roboty.
   - Nie jestem Tancerzem - starał się, żeby zabrzmiało to 
łagodnie, lecz z wyczuwalną nutą sarkazmu. - Nawet mnie nie 
wychowywali. Byłem pod ich wpływem. Proces dawno się 
skończył, a ja odsiedziałem swoje. Kiedy mnie wypuszczali, 
orzekli, że jestem normalny, a normalny u istot ludzkich 
oznacza: taki, który rozumie pojęcie czasu i ma zdolność 
zapamiętywania. Zgodzę się pracować dla ciebie za nie mniej 
niż wynosi pięciokrotna stawka dzienna, plus zaliczka za 
miesiąc z góry.
   Rumieniec przybrał na sile i sprawił, że jej olśniewające 
oczy zapłonęły jeszcze silniejszym blaskiem. Lecz mimo 
wszystko nie z zakłopotania. Z gniewu.
   - Oszukałeś mnie.
   - Nic podobnego. - John nawet nie drgnął. Poczuł się 
pewniej, widząc, że coś może ją poruszyć. Z emocjami radził 
sobie świetnie, umiał na nich grać. Tego właśnie nauczył się 
od Tancerzy. - To ty robiłaś sobie jakieś nadzieje. Nie 
powinnaś wierzyć we wszystko, co usłyszysz.
   Przez chwilę wyglądało, że zamierza dać sobie z nim 
spokój i wyjść. Ale nie wyszła. Sięgnęła do kieszeni i 
wyjęła plakietkę kredytową. Widocznie bardzo go 
potrzebowała.
   Wręczyła mu dwa chipy z zapisem kredytu, które on 
natychmiast przelał na swoje konto. Sto dwadzieścia tysięcy 
zepeatów. Doskonale. Teraz pozwolił sobie na uśmiech.
   - Co mam zrobić? - zapytał.
   Znów spojrzała w okno, jak gdyby gwiazdy miały dodać jej 
sił. Wyglądało na to, że sprawa jest delikatnej natury. Może 
chodzi o przemyt albo może popełniła błąd.
   - Kilka tygodni temu - odezwała się - udało mi się zdobyć 
bodeańską rzeźbę wietrzną.
   Poczuł mimowolny podziw. Kiedyś widział bodeańskie rzeźby 
wietrzne na ich ojczystej planecie. Było ich pełno na każdej 
pustyni; wirowały prześlicznie wśród piasków. Nikt nie 
wiedział, jak je ujarzmić, więc pozostały odosobnioną formą 
sztuki na odludnej planecie. Widocznie ktoś wpadł na pomysł, 
jak schwytać prądy powietrzne i całą resztę.
   - Ale nie o to chodzi - powiedziała. Mówiła teraz innym 
tonem. Nadal nie traktowała go jak równego sobie, lecz 
dystans nieco zmalał. - Rzecz w tym, że odkryłam pewną 
tajemnicę. W środku rzeźby tkwi jakaś uwięziona 
forma życia.
   Nie, nie. Nie wolno opuszczać tego pokoju, tego skrzydła. 
Jeśli dorośniemy, będziemy mogli opuścić Dobrodziejkę i 
już nigdy jej nie zobaczymy. Jeśli dorośniemy...
   Otrząsnął się z dźwięczących w pamięci głosów, zmusił się 
do uważnego słuchania. Coś tkwi we wnętrzu rzeźby. Jakiś 
bodeański dżinn? Ależ to tylko legenda. Kupcy bywający na 
Bodeanie utrzymują, że rzeźby powstały jako pułapki na małe 
czarodziejskie istoty - pułapki, które miały uniemożliwić im 
zniszczenie pustyni. Kiedy Alians Ponadrasowy zajął się 
badaniem rzeźb, nie znalazł żadnych dowodów na istnienie 
życia, ani w środku, ani wokół nich.
   Jej dłonie drżały. Zakładała pułapki, a to, co schwytała, 
nazywała sztuką.
   - Nie potrzebujesz mnie - powiedział. - Potrzebujesz 
specjalisty od rzeźb.
   - Potrzebuję ciebie. - Odwróciła się gwałtownie, 
otaczając się spiralą włosów. Była piękna i pełna tragizmu. 
- Rzeźba wietrzna została skradziona.

II  Sen. Wąska koja na handlowcu, zbudowana dla kogoś o 
znacznie mniejszych wymiarach. We śnie na pół zapomniane 
głosy:
   ,..będziemy mogli opuścić...
   ,..Tancerze tak robią...
   ,..To będzie bolało, ale to nieważne. Urośniesz...
   ,..Proszę, przestań...
   ,..Jeszcze tylko chwilka...
   ,..Przestań!!!
   ,..Jeszcze druga ręka...
   ,..Przeeestaaaań...
   Obudził się siłą woli. Serce waliło mu jak młot, w ustach 
miał sucho. Wciąż jeszcze tkwiło w nim poczucie, że został 
schwytany w pułapkę. Kiedy to ostatnio nawiedzał go ten sen? 
Na kolonii karnej? Na ostatnim statku handlowym? Nie 
pamiętał. Próbował wyrzucić z pamięci tamte sprawy. 
Najwidoczniej nie udało się.
   Schwytany w pułapkę. Spirala zaczęła się nakręcać, kiedy 
Anita wymówiła słowo "uwięziona". Oparł się o drzwi, poczuł 
na czole chłodny plastyk. Zapamiętane głosy nadal dzwoniły 
mu w głowie. Gdyby ktoś wtedy posłuchał, to może...
   Ale nie. Przeszłość to przeszłość. Będzie pracował dla 
tej kobiety, ale z jemu tylko wiadomych powodów.

III  Galeria trochę go rozczarowała. Wciśnięta w róg 
handlowego skrzydła bazy na Rotanie, nie rzucała się w oczy. 
Część wystawowa mierzyła zaledwie parę metrów. Wewnątrz 
wisiały standardowe prace standardowych artystów: jakaś 
ashlejowska interpretacja galaktyki w czerniach i różach, 
jakiś portret pędzla D. B. przedstawiający sfyniksa - rude, 
podobne do kota stworzenie z Ysteru, jakiś Dugas - statuetka 
tańczącej dziewczyny. Nic nowego, nic oryginalnego, nawet w 
sposobie ułożenia ekspozycji. Wszystkie prace stały 
oświetlone własnym światłem na tle ciemnych ścian lub 
gablotek. Przy każdej z nich mała, czerwona lampka ukazywała 
miejsce, gdzie można dokonywać transakcji kredytowych.
   Galeria tym bardziej go zaskoczyła, że Anita, opowiadając 
o szczegółach całej historii, twierdziła, iż ma najlepszych 
strażników na całym Rotanie, a do tego skomplikowany system 
zabezpieczeń wraz ze specjalnym systemem kontrolnym. Nie 
dostrzegł tu po nich śladu. Część wystawowa galerii nie 
różniła się niczym od innych sklepów, uzupełniono ją tylko 
drucianą siatką, która co wieczór, po zamknięciu, opadała na 
okna.
   Powietrze w pomieszczeniu było suche i dokładnie 
oczyszczone z kurzu. John miał ochotę kichnąć, tylko po to, 
by zobaczyć wirujące w powietrzu drobiny. Czystość powietrza 
- przynajmniej to jedno było tu niezwykłe. Będzie musiał 
sprawdzić system filtrów. Najprawdopodobniej rzeźba wcale 
nie zniknęła. Pewnie jakiś nadgorliwy zwiedzający otworzył 
kontener, wiatr wydostał się na zewnątrz, a rzeźba wróciła 
do swej pierwotnej postaci - to znaczy ziaren piasku. Nie 
kryje się w tym żadna wielka tajemnica, a z pewnością nic, 
co warte byłoby sto dwadzieścia tysięcy zepeatów. Ale on jej 
tego nie powie.
   Anita lawirowała między eksponatami w kierunku zaplecza. 
Poczuł, jak się rozluźnia. To tam znajdzie dzieła, których 
oczekiwał - te bezcenne, te nielegalne - dzieła, które 
przyniosły jej sławę. Lecz kiedy drzwi rozsunęły się przed 
nimi, nadzieja prysła.
   Paki, kartony, holospedytory, przekaźniki, kolejne 
kredytowe wloty. Nikły zapach jedzenia. Biurko zasłane 
dyskietkami faktur i zapisów kredytowych. Mały, tajny 
zapasik wina za przesadnie pękatym fotelem i mikroprocesor 
do przyrządzania spóźnionych kolacji. Miejsce do pracy, nic 
więcej.
   Poczekała, aż drzwi zamkną się za nimi, jednocześnie 
mierząc go wzrokiem. Coś tu nie pasowało, Jeśli tego nie 
znajdzie, straci zlecenie.
   Zamknął oczy i oczyma wyobraźni ujrzał to, czego nie mógł 
odnaleźć wzrokiem. Nie zgadzały się rozmiary pomieszczeń. 
Sklep był dwa razy większy od zaplecza.  Regulacje prawne w 
bazach narzucały pomieszczeniom sklepowym kształt kwadratu. 
Anita podzieliła swój kwadrat na trzy części - wystawową, 
roboczą i tę trzecią, galerię specjalną.  Tylko gdzie ona 
jest?  
   Tam, gdzie coś nie pasuje. Wino. Sprzedawała wino jako 
dzieło sztuki - nektar bogów. Sama nigdy go nie pijała, 
wyłącznie kolekcjonowała. Wino nie pasowało do faktur i pak.
   Otworzył oczy, przykucnął, przyjrzał się stojakowi z 
winem. Większość butelek pochodziła z Ziemi. Były wykonane z 
ciężkiego, masywnego szkła, o niezwykle starożytnym 
wyglądzie. Tylko jedna nie odstawała od reszty: cienka 
butelka z syntetykiem miejscowej produkcji. Pociągnął za 
nią, poczuł, że do ręki wpada mu jakiś drobiazg. zacisnął go 
w dłoni, a ściana przed nim rozsunęła się, tworząc 
przejście.
   Za nim znajdowała się galeria, której oczekiwał.
   Przy przeciwległej ścianie tańczyły holograficzne obrazy 
poprzednio sprzedanych artefaktów. Na jednym z nich pływało 
minarańskie dziecko. Na moment zamyślił się nad tym, gdzie 
ono może teraz być; czy czuje się szczęśliwe, czy 
wyzyskiwane. Przez chwilę nie mógł oderać odeń wzroku.
   W szklanej klatce przylgnął do szyby maleńki diablik z 
Frizos. Obok, pośród chłodnych świateł obracała się ruchoma 
rzeźba lodowa z Ngeli. Cztery puszki stojące w jakimś 
naczyniu wskazywały, że znajduje się w nim colleiciańskie 
malarstwo zapachowe. Tylko raz widział coś takiego; 
wystarczy dotknąć, by zatonąć w obcych wspomnieniach.
   W głębi widniały dalsze skarby. Niektóre wisiały na 
ścianach, albo spoczywały na postumentach, inne unosiły 
się w powietrzu. Przy żadnym nie było standardowego wlotu 
kredytowego. Tutaj wszystko stanowiło przedmiot negocjacji i 
targów.
   - Robi wrażenie? - Zabrzmiało to sarkastycznie, jak gdyby 
Anita zakładała, że ktoś z taką przeszłością musi być pod 
wrażeniem.
   Rzeczywiście, był pod wrażeniem, ale z innego powodu. 
Wiedział, ile trzeba umiejętności, by schwytać każdy z tych 
obiektów i przewieźć je na bazę mimo licznych barier 
celnych.
   - Masz własnych myśliwych. Dlaczego zatrudniasz mnie?
   - I tak musiałabym wynająć dodatkowego myśliwego - 
odrzekła. - Gdybym oderwała któregoś z moich ludzi od 
zwykłych zajęć, trzeba by zatrudnić zastępcę. Wolałam zrobić 
inaczej. Moi ludzie mają własne życie, własne ścieżki, 
własne upodobania. Ten wypadek wymaga kogoś o większych 
zdolnościach adaptacyjnych, wolnego strzelca. Kogoś takiego 
jak ty.
   Skinął głową, gdyż doszedł do wniosku, że nic ponad to od 
niej nie usłyszy. Być może przez kaprys wybrała właśnie 
jego, a nie któregoś z kolegów po fachu. Albo może miała 
nadzieję, że łatwiej będzie nim pokierować. Ostatecznie 
wychowali go Tancerze. Nieważne. Płaciła mu. A poza tym 
musiał uwolnić pewną istotę.

IV  Pracował do późna w nocy, żeby odsunąć od siebie tamte 
sny. Wykonywał rutynowe działania: obejrzał dokładnie 
galerię w poszukiwaniu jakichś fragmentów rzeźby, 
skontaktował się z technikami z bazy, żeby się dowiedzieć, 
czy gdzieś na filtrach nie osiadł piasek, przejrzał 
dokładnie materiał granulometryczny z cudzoziemskich 
odczytów. Wyglądało na to, że rzeźba zniknęła jak sen złoty.
   Jedyny ślad to ów drobiazg, który znalazł przy tajnym 
zapasie wina. Nalepka. Baza na Linie używała ich jako 
tymczasowych identyfikatorów. Właściwie nie były to nalepki, 
tylko małe, lekkie plakietki, które umożliwiały obcym 
wejście na tereny strzeżone. A nazywano je nalepkami 
dlatego, że większość kosmonautów przylepiała je sobie na 
czubkach butów.
   Nie miał tego w ręku od czasu, kiedy opuścił bazę na 
Linie - blisko dwadzieścia lat temu. Znów poczuł w głowie 
drażniącą obecność wspomnień: Beth, jej szeroko otwarte oczy 
i rozpaczliwie zaciśnięte dłonie, kiedy zabierali ją ludzie 
Harpera. I on sam, siedzi na łóżku - głowa schowana w 
ramionach, pod powiekami piekąca suchość - wpatruje się we 
własne, opatrzone nalepkami buty - symbol tymczasowości, 
choć przebywa tu już prawie dwa lata.
   Umysł Tancerza. Prychnął. Gdyby tylko potrafił zapomnieć! 
Mnogość wspomnień stała się jego przekleństwem.
   Odłożył nalepkę, zmusił się, by wstać. Trzeba sprawdzić 
rejestry przyjazdów, jacy przybysze pojawili wię w bazie na 
Linie. Wtedy będzie wiedział, kto zabrał rzeźbę.

V  Następnego ranka poszedł do galerii. Salę wystawową 
wypełniał tłum elegiańskich turystów, muskających 
pieszczotliwie każdy przedmiot. System zabezpieczeń musiał 
być naprawdę skomplikowany, skoro pozwalał na takie karesy, 
nie ujawniając przy tym własnej czujnej obecności. W sali 
cuchnęło zwierzęcym potem i mokrymi futrami. Nic dziwnego, 
że Anita zainstalowała sobie tak znakomite filtry. 
Przepchnął się przez tłumek i przeszedł na zaplecze.
   Anita wpisywała do katalogu przywiezione wczoraj gemmy 
wielkości chipa. Miała w oku jubilerską lupę. Kiedy wszedł, 
nie podniosła głowy.
   - Potrzebuję statku - odezwał się.
   - Znalazłeś coś?
   Przytaknął.
   - Ślad. To jacyś handlarze.
   Tym razem podniosła głowę. Jubilerska lupa sprawiała, że 
jej twarz wyglądała dziwnie obco.
   - Jacy handlarze?
   Mały statek o nazwie Runner z bazy na Linie. Jego 
właścicielem jest człowiek o nazwisku Minx. Pracował zwykle 
na zlecenie, podejmował się dziwnych robót, których nikt 
inny nie chciał wziąć - domowe koty z Ziemi dla kolonii 
górniczej na Cadmium, ładunek bezwartościowych kamieni 
księżycowych dla naukowców z bazy na Minie. Najstarsze 
zapisy pochodziły sprzed dwudziestu lat. Nie odnotowano 
przypadków przemytu. Ale o tym jej nie powiedział. Nie był 
jeszcze pewien, czy w ogóle ma ochotę o czymś jej 
powiedzieć.
   - Nikt, kogo mogłabyś znać - rzekł. - Jeżeli faktycznie 
okaże się, że to oni, przedstawię ci ich.
   Wyjęła lupę z oka. Bez niej wyglądała mniej groźnie.
   - Pracujesz dla mnie, więc mam prawo wiedzieć, co 
znalazłeś.
   - Wykupiłaś mój kontrakt - sprostował. - A ja mam prawo 
odejść, kiedy mi się spodoba - i zatrzymać zaliczkę. Ale do 
rzeczy. Dostanę ten statek?
   Przyglądała mu się przez chwilę, potem znów założyła 
lupę.
   - Zajmę się tym - powiedziała.

VI  Statek miał co najmniej dziesięć lat, a zaprojektowano 
go tak, by mógł przewieźć wygodnie nie więcej niż pięciu 
ludzi. John dostał do dyspozycji końcówkę do komputera, gry, 
holowizję oraz obfitość jedzenia i picia. Obowiązywała jedna 
zasada: nie przeszkadzać pilotce - bez względu na 
okoliczności. Domyślił się, że wiedziała o jego przeszłości 
i nie chciała mieć z nim nic do czynienia.
   Większość czasu przespał. Na statkach sen był jego 
ucieczką. Na jawie zbyt przypominały mu statek karny, 
chwytające go dłonie, ostre głosy, przemoc, smród i na 
koniec izolację, rzekomo dla jego własnego dobra. Inaczej 
kiedy spał: tylko na statkach mógł odpocząć od 
prześladujących go koszmarów.
   Budzik zadzwonił na godzinę przed lądowaniem. John 
spacerował nerwowo po całej kabinie. Od dwudziestu lat nie 
był w bazie na Linie. Wyjechał stąd jako chłopiec, samotnie, 
bez Beth, a nawet bez Harpera - człowieka, który najpierw go 
uratował, a później zdradził. Harpera, który uratował mu 
umysł i złamał serce.
   Kiedy statek wylądował, John nie ruszył się z miejsca. 
Musiał chyba stracić rozum, skoro tu wrócił. Chyba 
zwariował, chcąc spojrzeć w przeszłość, której dotąd 
skrzętnie unikał. Żadne zlecenie nie było tego warte, a już 
zwłaszcza zlecenie, które wyglądało tak podejrzanie.
   Musisz stawić czoło własnej przeszłości, musisz stawić 
czoło samemu sobie. A kiedy już ujrzysz wyraźnie, co się 
właściwie stało i dlaczego, musisz sobie wybaczyć. Dopiero 
wtedy staniesz się jednością.
   Głos Harpera. John otrząsnął się, jakby w ten sposób 
pragnął wygnać go z głowy. Przecież kiedy na statku karnym 
opuszczał bazę na Linie, obiecał sobie, że już nigdy więcej 
nie będzie słuchał Harpera.
   Miał zlecenie. Nie zabawi tu długo.
   Wyprostował się i wyszedł z kabiny. Pilotka stała przy 
wyjściu. Kiedy go zobaczyła, znieruchomiała, a jej oczy 
zabłysły czujnie. Skinął jej głową. Odpowiedziała tym samym 
gestem. John pierwszy opuścił statek.
   Dok miał błyszczące nowością ściany i nieskazitelne 
podłogi. Ale zapach nie zmienił się: woń kurzu przemieszana 
z ostrym smrodem chemikaliów. Złapał za poręcz barierki i 
poczuł w dłoni jej chłodny dotyk.
   ,..przycupnięty w głębi kabiny, schowany bezpiecznie za 
wysokimi oparciami foteli. Głosy, które nalegają, by 
wysiadł, a on wie, że oni chcą go zabić. Są przekonani, że 
zrobił coś złego i teraz otrzyma karę tak straszną, jakiej 
nigdy nie wymyśliliby rodzice...
   - Wszystko w porządku? - zapytała pilotka.
   Wskoczył z powrotem w rzeczywistość. Nie był 
dwunastolatkiem i to nie było jego pierwsze lądowanie na 
Linie. Był dorosły, był mężczyzną, który sam potrafi 
zatroszczyć się o siebie.
   Schody wiodły w dół, do wnętrza bazy. Tym razem nie było 
tam tłumów, ekip holowizyjnych ani reporterów. Nie było 
Harpera-zbawcy, nie było też przyjaciół. Tylko rozmaitej 
wielkości wahadłowce i statki. Baza na Linie rozrosła się 
od czasu, kiedy stąd wyjechał. Miała teraz trzy doki, a nie 
jeden. Obecnie była jednym z głównych ośrodków handlu w 
galaktyce, a zamiast zubożeć, kiedy władze zakazały wstępu 
na Dobrodziejkę, znacznie się wzbogaciła. Zatrzymał się, 
tknięty wspomnieniem: jeśli podszedłby do któregoś z 
wysokich okien, ujrzałby Dobrodziejkę. Góry i pustynie 
rzeźbiły jej powierzchnię jak malowidło, któremu piękna 
dodawała błękitna plamka Śpiewającego Morza.
   To dziwne, że teraz tęsknił za tym miejscem, podczas gdy 
jako dziecko jedyne, czego pragnął, to wyrwać się stamtąd.
   - Na pewno wszystko w porządku?
   - Tak - rzucił szorstko w nadziei, że jego złość osłabi 
zainteresowanie kobiety. Potem zdał sobie sprawę, że pytała 
tylko z obowiązku. Dopóki nie opuścił doku, pozostawał pod 
jej opieką, a ona wcale nie miała ochoty odpowiadać za to, 
co robił.
   - W takim razie przejdź na trzeci poziom, tam cię 
zbadają. Muszą oczyścić tę komorę dla następnych statków.
   Skinął głową, trochę zbity z tropu jej obojętnością. 
Procedura. Po wybuchu epidemii malańskiej grypy, prawie 
trzydzieści lat temu, baza na Linie niemal obsesyjnie 
pilnowała, by na stację nie przedostało się nic niepożądanego.
Podczas swego pierwszego pobytu musiał spędzić 
w kwarantannie całe trzy ziemskie miesiące.
   Odwrócił się i poszukał windy, która przeniosła go na 
niewielki korytarzyk na trzecim poziomie. Migająca lampka 
wskazała mu pokój, z którego miał skorzystać. Wszedł do 
środka.
   Pokój prezentował się lepiej niż ten, który przydzielono 
mu, kiedy był dzieckiem. Stała tu kozetka, a także taca z 
napojami. Rozebrał się, oddał ubranie robotowi, a sam wszedł 
pod bladoniebieskie światła w kącie pokoju.
   Strumienie fotonów wdarły się w otwory jego ciała, 
łaskocząc ciepłym dotykiem. Zamknął oczy i stał nieruchomo. 
Wiedział, że na niektórych bazach ciągle jeszcze robią to 
ręcznie i zastanawiał się, czy mógłby znieść tak napastliwą 
ingerencję. Kiedy było po wszystkim, wszedł do autolekarza i 
poddał się badaniu, które miało wyszukać u niego wirusy, 
ślady obcej materii, obcych pierwiastków i - być może - 
obcej myśli.
   Obcych wpływów...
   Przeszył go dreszcz. Miał wtedy dwanaście lat. Miał tylko 
dwanaście lat i nie zdawał sobie sprawy, że ich postępowanie 
jest patologią. Czymś nieludzkim. A mimo to na tyle był 
człowiekiem, by czuć przerażenie, kiedy odrywano go od 
wszystkiego, co znał.
   Autolekarz zaczął buczeć i przez długą chwilę John 
obawiał się, że coś wykrył. Potem zdał sobie sprawę, że 
tylko daje mu znak, by opuścił małą komorę. John znalazł się 
z powrotem w pokoju, gdzie odebrał swoje ubranie - 
oczyszczone i wysterylizowane - ubrał się i przycisnął parę 
guzików przy mapie, żeby określić, gdzie się znajduje i 
gdzie chciałby się znaleźć.

VII  John stał zgarbiony w pomieszczeniu, gdzie prowadzono 
rejestr przylotów. Ciemne, zagracone, cuchnące potem i 
olejami, było mu tak znajome jak każde inne miejsce na tej 
bazie. Lecz z innego powodu. Na każdej bazie było 
pomieszczenie, gdzie prowadzono rejestr i w każdym z nich 
siedział operator taki jak Donnie.
   Był nieduży, kudłaty i tak kościsty, że nie odczuwał 
wcale ciasnoty. Fakt, że cuchnie, również niezbyt mu 
przeszkadzał - przyzwyczaił się, że pracuje sam. Kontrolował 
loty z i do bazy, przedłużał licencje a, jeśli zaszła 
potrzeba, odmawiał zezwolenia na lądowanie.
   - Wyjeżdżali akurat, jak dokowaliście - powiedział. 
Prawie nie otwierał przy tym ust, lecz i tak widać było zęby 
- zepsute na przemian ze sztucznymi. - Dosyć się spieszyli. 
Dostali ostatnie okienko na dzisiaj.
   Ostatnie okienko. To znaczy, że statek może być gotów do 
odlotu dopiero jutro rano. John zacisnął pięści. Był o włos.
   - Dokąd polecieli?
   Donnie sprawdził dyskietkę, potem przycisnął jakiś guzik. 
Odczyt na ekranie był bardzo niewyraźny. Przycisnął jeszcze 
jeden guzik, wysunął dolną wargę, brudne palce zadrżały.
   - Mieli ważną przepustkę - wymamrotał.
   Znowu dreszcz, coś tu jakby nie gra.
   - Dokąd?
   - Na Dobrodziejkę.
   To słowo zalśniło mu w środku. Upał, rozrzedzone i suche 
powietrze, zapach kwiatów, gumowy dotyk palców Tancerzy...
   - To wszystko? - zapytał Donnie.
   John wciągnął głęboko powietrze, opanował się.
   - Musisz załatwić mi wjazd na Dobrodziejkę.
   - Nic z tego - Donnie rozparł się w krześle. - Wiem, kim 
jesteś. Nawet gdyby Dobrodziejka nie była zamknięta, nie 
mógłbym cię tam puścić.
   Znów pułapka. Tym razem u samych wrót Dobrodziejki. John 
czuł, jak paznokcie wbijają mu się w dłonie. Ból przywrócił 
mu świadomość i rozsądek. Zmusił się, by jego głos zabrzmiał 
spokojnie.
   - Gdzie mogę dostać pozwolenie?
   Donnie patrzył mu prosto w oczy. Niełatwo było go 
zastraszyć, czuł się bezpiecznie w swoim światku rejestrów i 
przepustek.
   - Poziom piąty. Ale oni nie pomogą...
   - Pomogą - przerwał John.

VIII  Zamówił rozmowę z Anitą. Kazał jej się pospieszyć, bo 
inaczej nigdy nie zobaczy swojej rzeźby. Niech pociągnie za 
kilka sznurków i wysupła trochę gotówki. On sam tymczasem 
wyszpera jeszcze trochę informacji o tych handlarzach.
   Paranoidalna skrupulatność, z jaką traktowano na Linie 
przybywających tu kupców, zapewniła mu obfitość danych. Lina 
była dla tamtych główną bazą operacyjną. Byli dość znani, 
lecz niezbyt lubiani. Z Minxem pracowało dwóch mężczyzn: 
Dunnigan, z wykształcenia lingwista, i Carter, oficjalnie 
bez żadnego wykształcenia. Kobiety, Parena i Nox, 
dostarczały siły mięśni i niezbędnych kontaktów. Wszyscy 
byli poprzednio zatrudnieni w bazach na Cadmium i Minie. 
Wszyscy zwiali stamtąd dwadzieścia lat temu.
   Po tym, jak Dobrodziejkę zamknięto dla obcych.
   Kiedy Minx zaczął rozszerzać działalność.
   Kiedy zakazano handlu solnym sokiem.
   Solny sok. Ta jedna, drobna wiadomość przyprawiła Johna o 
dreszcz strachu. Coś do zjedzenia. Musi zdobyć coś do 
zjedzenia. Musiał sam zatroszczyć się o siebie. Stanął, 
niezdolny powstrzymać natłoku myśli.
   Wszystko zaczęło się od solnego soku.
   Sam jego zapach przyprawiał o drżenie, sprawiał, że John 
wracał do poprzedniego stanu, zatrzaskiwał w sobie wszystkie 
drzwi, pozostawiając na zewnątrz tylko tamte uczucia i 
tamten ból. Dla obrony skupi się na przyszłości, tak jak 
Tancerz, i nikt - z wyjątkiem Harpera, dziecięcego 
psychoanalityka z bazy - nie zdoła doń dotrzeć. To jedyny 
sposób na to, żeby zachować człowieczeństwo i czystość - 
zająć się własnym ciałem tak, by zniszczona część psychiki 
mogła wyzdrowieć.
   Poszedł do kafejki.
   Była rozległa i przestronna, pełna zwieszających się 
roślin, a szerokie okna ukazywały kosmos. John poczuł się tu 
bezpiecznie. Zamówił posiłek, wybrał stolik i wsunął w otwór 
voucher kredytowy. Jedzenie pojawiło się na stole 
natychmiast, kiedy skończył się odczyt. Podszedł do stolika, 
usiadł i powąchał.
   Pieczony kurczak, brokuły i pure ziemniaczane, a nie 
zwykła racja kosmonauty. Niebo w gębie. Zaczął jeść i poczuł, 
jak ciepły posiłek rozgrzewa jego wewnętrzny chłód. Kiedy 
skończył, pozwolił myślom bujać swobodnie.
   Solny sok był jednym z najpotężniejszych środków 
odurzających znanych w całej galaktyce. Produkowano go na 
Dobrodziejce z ziół uprawianych przez Tancerzy. Te zioła to 
był główny powód, dla którego w ogóle zechciano z nimi 
negocjować. A kiedy koloniści nauczyli się w końcu uprawiać 
je bez pomocy Tancerzy, próbowali się ich pozbyć.
   Użyli do tego dzieci. Nieszczęsnych, błądzących dzieci. 
Samotnych, małych istot, które chciały tylko wydostać się z 
tamtej piekielnej pułapki.
   Kiedy baza na Linie odkryła cały plan, Dobrodziejkę 
zamknięto. Najlepsi zielarze i chemicy próbowali odtworzyć 
solny sok z dala od planety, ale okazało się to niemożliwe. 
Całe szczęście. Później naukowcy przekonali się, że 
narkotyk, który miał nie wywoływać uzależnienia, ma fatalne 
w skutkach działanie uboczne.
   Minx handluje solnym sokiem.
   No a te kamienie księżycowe, te koty? I inne 
bezwartościowe ładunki? Zaraz, zaraz, przecież północny 
zbiornik wodny na Cadmium dostarczał narkotyku tak czystego 
jak kryształ metadonu. A skóra Minarańczyka była trucizną, 
która zażywana w niewielkich dawkach, wywoływała rodzaj 
niebezpiecznego upojenia.
   Ta piątka to handlarze narkotyków. Kompetentni, obeznani 
z fachem i sprytni handlarze narkotyków.
   Tak więc bodeański dżinn przedstawiał dla nich walor inny 
niż tylko estetyczny; widocznie był także pewnego rodzaju 
stymulantem. John rozparł się w krześle. Jakiego rodzaju, 
tego z pewnością jeszcze się dowie.

IX  Lecz sprawy potoczyły się zbyt szybko. Przyszła 
wiadomość od Anity. Wykupiła mu okienko - trzy ziemskie dni 
- i dała mu do zrozumienia, że kosztowało ją to majątek. 
Uśmiechnął się. Cieszyło go, kiedy mógł zrobić dobry użytek 
z jej pieniędzy.
   Zlokalizował swoją pilotkę i razem polecieli do miejsca, 
z którego zesłano go na dożywotnie wygnanie.

X  Znów siedział w swojej kabinie na statku, z dala od 
nietowarzyskiej pani pilot. Cieszył się samotnością, mimo że 
podróż miała trwać tak krótko. Opuścił Dobrodziejkę jako 
dwunastolatek. Wtedy nienawidził tej planety, jedyne, czego 
pragnął, to się od niej uwolnić. Lecz otrzymana wolność nie 
była taka, jakiej oczekiwał.
   ,..Plastykowa rama wbijała mu się w czoło. Przez wysokie 
okno widział wirującą w oddali Dobrodziejkę. Odizolowali go 
od reszty, ponieważ uznali ze przywódcę kręgu - i pewnie nim 
był. Nie rozumiał, dlaczego tak bardzo się gniewali. 
Przecież tylko eksperymentował, tak samo jak oni - tylko, że 
on próbował przy tym uratować innych...
   Westchnął i podszedł do okna. W dali widniała groźna 
Dobrodziejka, opustoszała i ciemna. A na całej planecie 
tylko pięć istot ludzkich. Pięciu ludzi, setki Tancerzy i 
tysiące przedstawicieli innych gatunków. Po odkryciu 
zabójstw władze uznały planetę za niebezpieczną i nie 
zezwalały na założenie kolonii. Nawet badacze potrzebowali 
specjalnego pozwolenia. Tancerze byli zbyt potężni, a ich 
myśl zbyt destrukcyjna. John potrząsnął głową. Przecież to 
nie Tancerze stanowili właściwy problem. Chodziło o solny 
sok.
   To z jego powodu Tancerze stali się ginącą rasą. To 
dzięki niemu kolonia zbiła fortunę, a potem, by jej nie 
stracić, nie zapobiegła dalszym nierozmyślnym morderstwom. 
Koloniści usiłowali obarczyć winą Tancerzy, żeby spowodować 
eksterminację całej rasy. Galaktyka doznała szoku, kiedy 
okazało się, że mordercami są dzieci.
   Solny sok. Dotąd pamięta tamte opary, szklisty wzrok 
swoich rodziców. Koloniści nie mieli prawa go zażywać - i w 
istocie nikt tego nie robił - lecz wszyscy zatruli się 
solnym sokiem, stykając się z nim podczas produkcji. 
Możliwe, że gdyby miał wtedy lepszego obrońcę i gdyby lepiej 
znano działanie solnego soku, udałoby mu się jakoś wywinąć. 
Może wtedy skierowano by go na rehabilitację, a nie do 
więzienia.
   Leciutkie dygotanie dało mu znać, że wahadłowiec 
podchodzi do lądowania. Grzebał przez chwilę w swoim worku, 
aż wyciągnął piaskowy szal i maść. Znajomy dotyk tkaniny był 
jak ciepłe dotknięcie przeszłości. Kiedy byli dziećmi, 
przestali używać szali piaskowych. Słońce Dobrodziejki tak 
zniszczyło mu skórę, że dotąd znać było na niej ciemniejsze 
smugi opalenizny. Teraz jest starszy i mądrzejszy. Przyjmie 
ofiarowaną ochronę.
   Wyschło mu w gardle. Trzy samotne dni na Dobrodziejce. 
Pilotka nie zaczeka - pewnie dlatego, że się go boi. John 
zapiął pasy. Wiedział, że już za późno na odwrót.
   Wahadłowiec przez chwilę podskakiwał i chybotał 
niepewnie, zanim w końcu znieruchomiał. Temperatura w środku 
już się zmieniła: z prawdziwego chłodu przeszła w swoisty 
prawie chłód, co oznaczało, że na zewnątrz jest bardzo 
gorąco. John odpiął pasy, włożył piaskowy szal, wysmarował 
maścią nie okryte fragmenty skóry. Potem przerzucił worek 
przez plecy, wstał i skierował się do kabiny pilota.
   Kobieta wydała poirytowany, pełen przestrachu okrzyk. 
John nie zwrócił na nią uwagi. Przez okna widział solne 
klify i Śpiewające Morze. Wahadłowiec wylądował tam, gdzie 
zwykle lądowano: na obrzeżu pustyni, o pół dnia drogi od 
kolonii. Z drżeniem zdał sobie sprawę, że nie mieszka tu już 
nikt prócz tubylców. Obcymi byli piątka handlarzy i wietrzna 
figura.
   Nie przygotował sobie żadnego planu. Za bardzo pogrążył 
się we wspomnieniach.
   - Znajomy widok, co? - zapytała pilotka. Zachowała czujny 
wyraz twarzy. Znała jego historię. Może myślała, że kiedy 
tylko postawi stopę na tej planecie, wyciągnie rytualny nóż 
Tancerzy i poodcina jej kończyny.
   Nie odpowiedział na zaczepkę.
   - Wrócisz za trzy dni? - zapytał.
   Przytaknęła skinieniem głowy. Oparte na konsolecie dłonie 
drżały. Ciekawe, jakich kłamstw władze nawymyślały, żeby 
trzymać ciekawskich z daleka? Że sam widok Tancerza popchnie 
ich do mordu?
   - Zaczekaj na mnie. Nawet jeśli jeszcze mnie nie będzie, 
przyjdę na pewno. - Słowa zabrzmiały pusto nawet dla niego. 
Pilotka znów skinęła głową, lecz w tej samej chwili 
zrozumiał, że ona nie będzie czekać. Musi zdążyć na czas, 
inaczej na zawsze pozostanie na Dobrodziejce. W pułapce.
   Dziecko w jego wnętrzu zadrżało.
   Szarpnięciem poprawił na ramieniu rzemień worka i 
wyszedł. Gorący, suchy wiatr musnął pieszczotliwie jego 
twarz. W powietrzu unosił się zapach kwiatów, zwiędłych 
kwiatów, które zbyt długo leżały na słońcu. Odezwało się w 
nim jednocześnie dwanaście lat wspomnień, poczucie 
swojskości i strach - i nagle poczuł, że nie chce tu być ani 
chwili dłużej. Zawrócił do wahadłowca, lecz drzwi komory 
wyjściowej już się zamknęły. Miał zamiar dać znać pilotce, 
by je otworzyła - ale tylko pomachał jej na pożegnanie. Nie 
był już dwunastolatkiem. Dorośli dawno stąd odeszli. Nie 
było też tamtej kolonii. To on jest teraz dorosłym i nie 
może zawieść samego siebie. 

XI  To był bardzo błyskotliwy pomysł, żeby zabrać wietrzną 
rzeźbę na Dobrodziejkę. Handlarze mieli tutaj gotową, pustą 
kolonię, pustynię pełną piasku i wiatru do woli. Mogli 
eksperymentować tak długo, aż uzyskają efekty, o jakie im 
chodzi. Albo też mogli wykorzystać Dobrodziejkę jako bazę 
wypadową do dalszych lotów na Bodean. Nikt by się niczego 
nie domyślił, gdyby Anita nie zaczęła szukać swojej rzeźby.
   Kopuła kolonii lśniła w słońcu jak szkło. Droga okazała 
się znacznie krótsza niż ją zapamiętał. Niemniej żałował, że 
nie może lecieć jakimś pojazdem. Na Dobrodziejce zabroniono 
używania pojazdów; mogły zakłócić delikatną równowagę 
ekologiczną planety.
   Zatrzymał się tuż przy kopule. Zdumiał się widząc, że 
pokryta jest drobinami piasku. Jeszcze parę dziesiątków lat, 
a kopuła stanie się kopcem piasku i nie sposób będzie się 
domyślić, że coś się pod nim kryje. Pustynia odbierała swoją 
własność.
   Zmiótł piasek, czując, jak ziarna lepią się do pokrytej 
maścią skóry. Kopuła była tak gorąca, że nie miał ochoty jej 
dotykać, lecz mimo to szukał dłonią uchwytu, który 
spodziewał się tu znaleźć.
   I znalazł. Mniejszy niż go zapamiętał i wypełniony 
piachem, lecz był na swoim miejscu. Szarpnął i część ściany 
przesunęła się z jękiem. Wśliznął się do środka, zawadzając 
głową o górną krawędź. Był już dorosłym mężczyzną, a nie 
chłopcem, więc przeciskanie się przez niewielkie otwory 
sprawiało mu trudność.
   Kiedy tylko znalazł się w środku, zasunął za sobą właz i 
odetchnął głęboko. Powietrze nie było tak stęchłe, jak się 
spodziewał. Miało metaliczny posmak, nieco pylisty, jak 
powiew od maszyny, której przez długi czas nie włączano. 
Może nawet dziesiątki lat.
   Handlarze bywali tu przedtem. Na pewno wiedzą, że do 
kolonii można się bez problemu włamać z zewnątrz. Koloniści 
czuli obsesyjny lęk przed pustynią: bali się, że pewnego 
dnia schwyta ich w swoją pułapkę.
   Teraz przejdzie do budynku zarządu, żeby stamtąd 
zacząć poszukiwania. To proste. A potem będą musieli czekać 
razem przez całe trzy ziemskie dni, aż wróci pilotka 
wahadłowca.
   Skręcił w jakąś ulicę i ruszył nią. Doszedł do połowy 
pierwszego budynku, kiedy nagle dotarło do niego to, co 
widział i wyzwolone widokiem emocje kazały mu stanąć.
   Budynki były wciąż nienaruszone. Zbudowano je według 
starych przepisów regulacyjnych, tymczasowo, lecz używano 
ich później przez prawie sto lat. Trawniki obumarły. 
Pozostały brązowe szczątki roślin, które teraz, kiedy znów 
wpuszczono powietrze, zaczęły się rozsypywać.
   Te trawniki i te ogrody były jedyną radością kolonistów. 
Czuli się szczęśliwi, kiedy udało im się oswoić niewielki 
spłachetek gruntu i zamienić go w wyidealizowaną podobiznę 
Ziemi. Plastykowe domy bez okien, a dookoła ziemskie kwiaty.  
Kopuła zmieniała kolor w zależności od rodzaju światła: 
czasem była szara, niekiedy niebieska,a bywało też, że 
przybierała dość szczególny odcień sepii, kiedy chroniła 
mieszkańców przed promieniowaniem ultrafioletowym.  
   Teraz nic już nie pozostało. Żadnych głosów ani szumu z 
fabryki solnego soku, żadnego ruchu. Tylko on na długiej, 
pustej ulicy, twarzą w twarz z duchami.
   Tam, koło domu po lewej, John i reszta dzieci położyli 
ciało Michaela Denglera. To był ich ostatni eksperyment i 
zarazem największa porażka. Wydawało się logiczne, że kiedy 
usuną jego głowę razem z dłońmi, płucami i sercem, Michael 
urośnie, stanie się większy i silniejszy nawet od dorosłych. 
Ale on, tak jak i reszta, wcale nie urósł.
   John osunął się na ziemię, ukrył głowę w ramionach, jakby 
w ten sposób mógł odgrodzić się od własnych wspomnień. Ani 
jego, ani reszty dzieci nie udało się podciągnąć pod Akt O 
Obcych Wpływach. Nie zwariowali. Byli - według słów 
prokuratora - na wskroś złymi dziećmi, które realizowały 
swoje na wskroś złe plany.
   A przecież oni tylko chcieli stąd uciec. I wydawało im 
się, że Tancerze posiedli sekret takiej ucieczki.
   Pamiętał, jak stali oparci o baldachimowe drzewa i 
przyglądali się rytuałowi przejścia Tancerzy. Wydawało im 
się, że to sensowne: trzeba usunąć dłonie, płuca i serca, 
żeby w ich miejsce mogły wyrosnąć nowe. Przecież byli teraz 
na innej planecie, należeli do trzeciego pokolenia, które 
urodziło się w nowym miejscu. A jednak Michael nie urósł. 
Tradycje nowego miejsca nie miały nań wpływu.
   Prokurator pytał go w kółko: jeżeli w to wierzył, to 
dlaczego nie poszedł na pierwszy ogień? Chciał być ostatni, 
bo wydawało mu się, że to z jego strony najwyższa ofiara. 
Dzieci Tancerzy nie ruszały się potem przez całe dnie. Nie 
rozumiał reakcji dorosłych - dzieci przecież nie umarły, 
tylko wyrastały im nowe kończyny. A przynajmniej tak mu się 
wydawało. Aż do Michaela Denglera. Wtedy zrozumiał, co 
zrobił.
   Długo klęczał. Potem powoli i z wysiłkiem wstał. Teraz 
jest łowcą głów. Podróżuje po całej galaktyce. Odsiedział 
swój wyrok. Było, minęło. Musi odzyskać wietrzną rzeźbę i ma 
tamtych w zasięgu ręki.
   Zmusił się do marszu i skupił myśli na przyszłości.

XII  Odkrył, którędy dostali się do środka. Zostawili 
otwarty właz. Oślepiające promienie słońca wdzierały się do 
wnętrza kopuły. Pył znaczyły ślady stóp, a kilka brązowych 
łodyg zostało niedawno złamanych. Będąc tak blisko celu 
zwykle odczuwał coś w rodzaju podniecenia, lecz tym razem 
czuł w środku pustkę.
   Oddech świszczał mu w gardle. Przez cały czas 
towarzyszyło mu dwoiste uczucie: że ktoś go obserwuje i 
jednocześnie, że jest tu całkiem sam. Włosy zjeżyły mu się 
na karku.
   Ślady stóp prowadziły do budynku zarządu. Drzwi były 
otwarte - prawie jak zaproszenie. Nie mógł podejść do okna, 
bo okien nie było; większość budynków nie miała także 
drugiego wejścia. Zebrał się w sobie i wśliznął do środka.
   Tutaj panowała jeszcze bardziej przytłaczająca cisza. 
Budynki kolonii wytwarzały zawsze rodzaj specyficznego 
hałasu - szmer wentylatora, czy szept powietrza ulatującego 
przez filtry na suficie. A teraz nic. Być może rozmyślnie 
zachowali taką ciszę, żeby mogli usłyszeć, jak się zbliża.
   Ściany i podłogi były tak nieskazitelnie czyste, że 
sprawiały wrażenie świeżo umytych. Ich biel znaczyły jedynie 
zakurzone ślady handlarzy - trop, który wiódł go naprzód, 
tak jak na ziemi pozostawiona smuga zapachu prowadzi psa.
   Ruszył za nim, z ochotą godząc się na odegranie 
wyznaczonej mu roli. Działanie odwróci jego myśli od tego, 
co pozostało po kolonii, od wydrążonych szczątków jego 
własnej przeszłości.
   Skręcił za róg - i znalazł pierwszego trupa.
   Siedział oparty o ścianę, skórę miał stwardniałą; 
zmumifikowany niemal do samego szkieletu. Przez chwilę John 
sądził, że ciało leży tu od czasu, kiedy zamknięto kolonię i 
odcięto dopływ powietrza. Potem zauważył broń w lewej dłoni. 
Mały ręczny laser, zaklinowany w zaciśniętych palcach. 
Zeszłoroczny model.
   Przełknął ślinę i pochylił się. To jeden z handlarzy. 
Przez chwilę nie potrafił określić który. Szarpnął za 
ubranie, rozpoznał płeć - mężczyzna - potem przyjrzał się 
uważnie pomarszczonej, wysuszonej twarzy.
   To nie był ten starszy, Minx, ten od handlu solnym 
solkiem. Raczej któryś z dwóch młodszych mężczyzn. John 
poczuł, jak dreszcz przebiega mu po plecach. Starał się nie 
poruszać. Gdzieś już widział tak umierających ludzi, ale 
gdzie?
   Aby uzyskać odpowiedź, musiał pozbyć się kilku 
wewnętrznych tarcz ochronnych, sięgnąć do zasobów pamięci. 
Ociągał się, czuł zagrożenie, ogromny nacisk, jaki wywierała 
nań kolonia. Potem znalazł: górnik z Cadmium na jednym z 
przewoźników, gdzie John pracował. 
   Górnik wśliznął się do ładowni. Chciał zapewnić sobie 
bezpłatny przelot. Nie zdawał sobie sprawy, że aby opuścić 
kopalnie, należało przyjąć serię zastrzyków, które chronią 
ciało górnika przed wyniszczającymi skutkami pracy pod 
ziemią. Śmiercionośne procesy zaczynały działać dopiero po 
wyjściu na powierzchnię.
   Kapitan transportowca pochylił się ku Johnowi i wyraził 
opinię całej załogi.
   - O Boże - powiedział wtedy - mam nadzieję, że ja nie 
skończę w ten sposób.
   John jeszcze raz dotknął ciała, doszedłszy do wniosku, że 
nawet jeśli się czymś zaraził, to i tak nic już na to nie 
może poradzić. To zdumiewające, że śmierć przyszła dopiero 
teraz, tutaj, w tym odległym miejscu i zaskoczyła go z 
bronią w ręku.
   Wyjął laser z dłoni trupa, przebiegł wzrokiem po 
wskaźnikach. Działał. Schował laser do kieszeni. Lepiej użyć 
tej broni niż własnej. W razie czego zatrze za sobą ślady.
   Znaczona odciskami stóp ścieżka prowadziła w głąb holu. 
Otrzepał dłonie i ruszył dalej. Wszystkie drzwi były 
pozamykane, a klamki lśniły jakby nie dotykano ich od czasu 
ewakuacji.
   Po śladach doszedł do następnego rogu, a tam znalazł 
kolejnego trupa. Tym razem była to kobieta. Leżała 
rozciągnięta na podłodze, zakrwawione ubranie miała w 
strzępach, a oczy szeroko otwarte z przerażenia. Jednak 
ciało nie było zmumifikowane. Wokół unosił się nadal 
wyczuwalny fetor śmierci i strachu.
   Na pierwszy rzut oka zdawało się, że została zgwałcona, a 
potem zakatowana na śmierć. Lecz kiedy podszedł bliżej, 
okazało się, że na jej ciele nie ma ani jednego draśnięcia. 
Johnowi zaschło w gardle, trzęsły mu się ręce. Nigdy 
przedtem z niczym podobnym się nie spotkał. W jaki sposób 
ludzie umierają na tej martwej planecie? Nie było tu nic, co 
mogłoby ich uśmiercić w taki sposób i tak szybko. Poznał 
śmierć na Dobrodziejce i wiedział, że działa inaczej.
   Wyciągnął laser z kieszeni i ruszył dalej. Na ścieżce nie 
widział już śladów stóp. Tylko jednolity pas kurzu na 
niegdyś czystej podłodze. Miał poczucie, że za chwilę zza 
którychś drzwi wyskoczy na pół oszalały handlarz, choć 
wiedział, że to niemożliwe. Te morderstwa były zbyt 
niezwykłe, za bardzo się od siebie różniły, żeby być dziełem 
szaleńca. Zostały zaplanowane. A cichy, przestraszony głos w 
środku mówił mu, że zostały zaplanowane dla niego.  

XIII  John dotarł do głównej dyspozytorni i ku swemu 
zaskoczeniu przekonał się, że jest tu cicho i pusto. Na 
blisko dwustuletniej tablicy rozdzielczej sieci zasilania 
błyskały i migotały lampki. Sprawdził wzory, częściowo 
zgadując, częściowo wykorzystując własne doświadczenia z 
nietypowymi sieciami, a częściowo odczytując na pół zatarty 
wykres pod sufitem, żeby się dowiedzieć, co oznacza. 
Instynkt podpowiadał mu, że w tym pomieszczeniu należy 
chłonąć wiedzę - i właśnie to robił, najprędzej jak mógł.
   Gdzieś w budynku trzasnęły drzwi.
   Zjeżył się cały. Obrócił się na pięcie. Nikogo nie widać. 
Nic nie słychać. Nic, prócz lekkiego powiewu, który wywołał 
nagłym ruchem.  Przesuwał się powoli, z rozwagą, choć 
odczuwał coś wręcz przeciwnego. Sprawdził korytarz po obu 
stronach drzwi; był pusty. Potem wyszedł z dyspozytorni. Tu 
już nic nie pozostało mu do zrobienia. Poszedł w kierunku 
tamtych zatrzaskiwanych drzwi. Ktoś  jeszcze pozostał przy 
życiu, więc John musi go znaleźć. Nie bardzo wiedział, co 
zrobi, kiedy to się stanie.
   Serce waliło mu w piersiach. Nigdy przedtem nie bał się 
śmierci. Dotąd traktował ją nie jak zagrożenie, raczej jak 
partnera w grze, a może wypadek. Dla niego morderstwo nie było 
zadawaniem śmierci, tylko nieudanym eksperymentem. Nikt, 
kogo John kochał, nie umarł. Oni po prostu znikali.
   Następny trup leżał w kawałkach rozrzuconych po całym 
korytarzu. John nie musiał mu się przyglądać. Jeden rzut oka 
pozwolił mu ustalić przyczynę śmierci. Części ciała były 
porozkładane lub pozawieszane w pozycjach z rytualnych 
mordów fetyńskich. Wiele razy widywał je w czasie swego 
wygnania.
   Czwarty trup wisiał ukrzyżowany na ścianie, głową w dół, 
a krew wciąż jeszcze skapywała na nieskazitelną podłogę. 
Może jednak się mylił. Może to zdeterminowany szaleniec, 
oszołomiony jakimś narkotykiem, do którego nie nawykł. Jeden 
człowiek, Minx, pod wpływem bodeańskiej rzeźby wietrznej.
   Nie zniósłby myśli, że ktoś uczynił to wszystko z pełną 
świadomością.
   John obszedł już cały budynek. Z miejsca, gdzie stał, 
widział drzwi wejściowe, nadal otwarte. Minx musiał być na 
zewnątrz, czekał na niego. John stężał cały, ścisnął w dłoni 
laser i ogłosił alarm dla organizmu.
   W tym miejscu kurz zasłał całą podłogę, a nawet częściowo 
ściany. Dziwne, skoro nie ma już nikogo, kto mógłby 
pozostawić ślad. Czy Minx wniósł na sobie ten kurz? John 
skradał się najciszej, jak mógł, starał się niczego nie 
dotknąć. Wszystko tu wyglądało niesamowicie,  jak gdyby Minx 
tak właśnie to sobie zaplanował. John odnosił wrażenie, że 
tamten czeka, że go obserwuje, jakby on, John, był częścią 
jego planu. Jeszcze bardziej niesamowite było to, że Minx 
zdołał zabić tylu ludzi - tak różnorodnymi sposobami i w tak 
krótkim czasie.
   To nie miało sensu.
   John dotarł do drzwi i wyszedł sztywno, czując drżenie u 
podstawy kręgosłupa. Minx rzeczywiście był na zewnątrz, 
rzeczywiście czekał - ale nie tak, jak to sobie John 
wyobrażał.
   Minx nie żył.
   Z kikutów, które były niegdyś jego dłońmi, nadal sączyła 
się krew. W rozdartej klatce piersiowej brakowało serca i 
płuc. Głowa zwisała do tyłu z na wpół poderżniętym gardłem, 
jakby ten, kto to zrobił, nie mógł się zdecydować: przeciąć 
czy nie.
   Nie było go tutaj, kiedy John wchodził do budynku. Minx 
nie mógł umrzeć w tym miejscu - trzeba dużo czasu, żeby w 
ten sposób poćwiartować człowieka. John wiedział o tym 
doskonale. Sam robił to sześć razy - a jego ofiary poddawały 
się dobrowolnie. Minx nie wyglądał, jakby poddał się 
dobrowolnie.
   Wszystko wokół zbryzgane było krwią. Minx musiał umrzeć, 
kiedy John chodził po budynku.
   Żeby zabić dorosłego wzrostu Minxa, potrzeba dużo siły 
albo dużo czasu.
   Dreszcz przebiegł mu po plecach, zadrżały dłonie. Ja 
przecież nie chciałem go zabić! - płakał mały chłopczyk w 
środku. - Chcieliśmy tylko urosnąć, tak jak Tancerze. Ja 
przecież nie chciałem...
   John zdusił w sobie ten głos. Teraz musi pomyśleć. Cała 
piątka nie żyła. Coś...
   - John?
   Podniósł wzrok. Przed nim stała Beth. Ściskała w dłoni 
rytualny nóż Tancerzy, unurzany we krwi. Strużki krwi 
rozbryznęły się na jej twarzy i rękach. Ostatni raz widział 
ją, gdy miała piętnaście lat. Tego dnia, kiedy ich nakryli. 
Próbowali się wzajem pocieszyć, on był w niej, a ona oplotła 
go nogami jak w uścisku.
   To było pierwsze i ostatnie zbliżenie w życiu Johna.
   Beth nie znosiła zabijania, nigdy nie chciała brać w tym 
udziału. Zawsze milczała, kiedy Harper kazał grupie o tym 
mówić. Trzy lata sesji, jedno popołudnie miłości. Potem 
statek karny i odosobnienie, a wreszcie został łowcą głów, 
na zawsze sam.
   - Beth? - Wiedział, że to nie ona, że to nie może być 
ona. Beth nigdy nie zrobiłaby czegoś takiego - nie sama, nie 
teraz, przeniesiona o tyle lat w przyszłość. Lecz mimo to 
podszedł do niej, pragnął zetrzeć krew z jej kochanej 
twarzy. Wyciągnął ku niej roztrzęsioną dłoń, żeby dotknąć 
zarumienionego policzka, żeby sprawdzić, czy nadal jest tak 
miękki jak dawniej, lecz jego dłoń przeszła przez nią na 
wylot.
   Miała konsystencję wiatru.
   Wiatr.
   Zaśmiała się i urosła, teraz była Minxem, mimo że ten 
nadal leżał martwy u stóp Johna.
   - Zajęło ci to sporo czasu - powiedział bodeański dżinn. 
- A mówisz, że jesteś najlepszy.
   John rzucił okiem na trupa, potem na rytualny nóż i 
przypomniał sobie o laserze. Laser nie przebije wiatru.
   - Nie - zgodził się dżinn - nie przebije.
   John wstrzymał oddech. Odstąpił o krok do tyłu, uderzony 
nagłym olśnieniem. Bodeński dżinn był telepatą. Tkwił w 
środku jego własnej głowy, jego własnych myśli. Wstrząsnął 
nim dreszcz i John otrzepał się z piasku, jakby tym gestem 
chciał uwolnić się od tego dotyku, poufałości, której nigdy 
nie pragnął. Czy tamci zginęli od tego, czego najbardziej 
się bali? To by wyjaśniało brak zewnętrznych objawów - 
śmierć przyszła znienacka. To by wyjaśniało wszystko z 
wyjątkiem Minxa, bo Minx zginął od tego, czego bał się John.
   Zalały go obrazy: statek handlarzy pełen zapachu potu, 
śmiechu i alkoholu pędzi w kierunku planety. Handlarze 
delektują się dżinnem jak zakazanym owocem, używają go, by 
zwielokrotnić swe siły, by dotykać się wzajem myślami; bawią 
się nim. Tancerze wychodzą z lasów na pustynię. John siedzi w 
kafejce z głową pełną wspomnień. Anita podlicza karty 
kredytowe, zagląda do butelki. Pułapka zaciska się coraz 
ciaśniej, trzyma go coraz mocniej - trochę wiatru, trochę 
piasku, trochę plastyku...
   John miał przynieść dżinnowi wolność, gdyby nie wyszło z 
Dobrodziejką. Mógł polecieć statkiem handlarzy na Bodean, 
rodzinną planetę dżinna. Pod czaszką pulsował mu strach. 
Nie chce umierać w ten sposób. Nigdy nie chciał umrzeć w ten 
sposób...
   Osunął się na kolana. Rękami otoczył głowę, jakby chciał 
ją osłonić. Usłyszał głos Harpera: jeśli chcesz się chronić, 
zbuduj mur. Nie na stałe, ale tak, by czasem można było 
przezeń przeniknąć. Taki, który pomoże ci przetrwać chwile 
samotności. Mur, który będziesz mógł opuścić, kiedy nie 
trzeba będzie nic ukrywać. Ale czasem, dla ochrony, buduj 
wokół siebie mur. 
   Płyty zaczęły rosnąć powoli, lecz łatwiej niż 
przewidywał, bo właściwie były już do połowy wzniesione. 
Bodeański dżinn zachichotał, teraz znów wyglądał jak Beth. 
Śmiech był zaraźliwy. Podeszła do kopuły, dotknęła jej i 
John ujrzał setki Tancerzy; stali pocierając palcami o 
plastyk. Poruszali się miękko i z gracją - od tego przecież 
wzięli swoją nazwę.
   - Masz do wyboru trzy rzeczy - odezwał się dżinn. - Albo 
ja, albo śmierć, albo oni.
   Za murem błysnęło maleńkie światło. Dżinn sądził, że John 
boi się Tancerzy. Zatem mógł sięgnąć tylko do tego, co na 
powierzchni. Wszystko głęboko ukryte było poza jego 
zasięgiem, bez względu na groźby.
   Wiatr, piasek i plastyk.
   John rzucił się w kierunku kopuły, szarpnięciem otworzył 
przejście i wyśliznął się na zewnątrz. Tancerze zniknęli, 
jakby ich nigdy nie było. Przetoczył się po piasku, ze 
wszystkich sił starając się zamknąć przejście. Dżinn mocował 
się z nim siłą wiatru. John uczuł drżenie mięśni i ból w 
ramionach. Dżinn zmienił postać, zaczął się wyślizgiwać, 
lecz Johnowi udało się zatrzasnąć pokrywę.
   Uwięził dżinna w środku.
   Dżinn wył i ciskał się wściekle o plastykowe ściany 
kopuły. Ściany zatrzęsły się, ale dżinn tkwił w pułapce. W 
myślach Johna pojawił się mały chłopczyk, sam w obcym 
miejscu, piąstkami łomotał w drzwi. Wypuśćcie mnie - mówił 
chłopczyk głosem Johna. - Proszę, ja przecież nie 
chciałem...
   To jego własne słowa, jego własna przeszłość. W pułapce. 
Dżinn tkwił w pułapce. Musiało tak być, inaczej zabiłby 
Johna. W pułapce.
   John zaczął biec, jakby chciał uciec od tamtego głosu. 
Biegł przez piaski w kierunku lasu, w kierunku czegoś, co 
dobrze znał. Słońce paliło mu skórę i nagle zdał sobie 
sprawę, że zapomniał o szalu i maści, o ochronie. Chłopczyk 
nie przestawał tłuc piąstkami i łkać. Tortura. Nie przeżyje 
tego. Wahadłowiec będzie tu dopiero za trzy dni.
   Mógłby wziąć statek handlarzy, gdyby zdołał go odnaleźć.
   Las wciąż jeszcze nosił ślady ognia, choć minęły 
dziesiątki lat od czasu pożaru, który wybuchł na krótko, 
zanim John opuścił planetę. Lecz wyrosły już nowe 
baldachimowe drzewa, a w powietrzu unosił się znajomy zapach 
cynamonu. Tancerze.
   Nie!!! - wrzasnął chłopczyk w jego głowie.
   Podeszli do Johna, dwunożni, dwuręczni, tanecznym krokiem 
jak baletnice. Zaświergotali coś na powitanie, a on 
odświergotał.
   Pamiętał ten język tak dobrze, jakby używał go jeszcze 
wczoraj.
   Jego myśli odpłynęły w przeszłość, w uczucia w swój 
własny świat.
   Chciałbym tu zostać - powiedział John, pozostawiając za 
sobą wspomnienia. - Chciałbym być w domu.

XIV  Czasem budził się w nocy, wpatrywał się w gwiazdy nad 
baldachimowymi drzewami i myślał: Kiedyś ich dotknę. Potem 
znów zasypiał i zapominał o wszystkim.
   Czasem dotykał dłoni Tancerza w czasie rytualnej 
ceremonii i przez myśli przesączał się krzyk dziecka. Rzucał 
wtedy nóż, błagał o wybaczenie i dziwił się, ponieważ nikt 
nie miał mu niczego za złe.
   Kochał drzewa i trawy, ale gorący, suchy wiatr na twarzy 
przyprawiał go o dreszcze. Czasem przychodziło mu na myśl, 
że oszalał, lecz na ogół nie myślał wcale.

XV  Może kilka dni, a może całe miesiące później John 
znalazł się na pustyni, gdzie szukał jakichś roślinek. Coś 
do jedzenia, myślał, chcę czegoś do jedzenia - kiedy nagle w 
jego umysł wdarły się dudniące piąstki i głos małego 
chłopca: Wypuść mnie, proszę, wypuść mnie. Zadziwienie, 
leciutki przestrach i blokada ustępuje...
   Zalała go fala powracających wspomnień: wahadłowiec, 
bodeański dżinn. Usiadł i przyjrzał się swojej spalonej 
skórze. To ludzka skóra. Bez względu na to, jak bardzo 
pragnął być Tancerzem, zawsze będzie człowiekiem, będzie 
miał wspomnienia, poczucie winy i żalu.
   Bodeański dżinn nadal tkwił w pułapce. Wahadłowiec dawno 
odleciał, więc John także tkwił w pułapce, uznany za 
zmarłego. Był skazany na śmierć, chyba że ucieknie od 
palącego słońca i zacznie jadać normalną, ludzką strawę, a 
nie pożywienie Tancerzy.
   Rzucił okiem na las. Nie miał żadnych wspomnień z 
ostatnich dni (a może miesięcy?). To wpływ myśli Tancerzy. 
Tancerze nie mają wspomnień. Udawało mu się osiągnąć ten 
stan, choć zawsze na krótko. I z tego powodu może zginąć, 
tak jak omal nie zginął będąc dzieckiem. Tancerze byli jego 
narkotykiem, tak potężnym jak solny sok i tak samo 
zabójczym.
   Proszę...
   Wstał, otrzepał się z kurzu. Wahadłowiec handlarzy stał 
ukryty nie opodal Śpiewającego Morza. Bodeański dżinn tkwił w 
pułapce, a planeta była zamknięta. On sam został uznany za 
zmarłego, a Anita straciła swoje pieniądze.
   W jego umyśle pojawiła się Beth, ukryta za kopułą błagała 
o litość. To jej krzyki, jej płacz. Nocami ściskał poduszkę, 
udając przed sobą, że to ona. Pragnął jej ciepła i 
zrozumienia, jakie dawały wspólnie dzielone przeżycia i 
wspólnie przeżywany strach.  
   Uwięziona w pułapce.
   Dorośli ukarali go dlatego, że czuł się uwięziony w 
pułapce i pozostawiony na pastwę losu. Dlatego, że zabijał, 
by się uwolnić.
   Jak bodeański dżinn.
   Teraz John był dorosłym.
   Osunął się na piasek i przyjrzał się spalonej słońcem 
skórze. Jeszcze trochę, a umarłby od nadmiaru słońca. Był 
osłabiony. Pragnienie biegu i tęsknota za Tancerzami złapały 
go w pułapkę równie zręcznie, jak on uwięził dżinna. Tak 
długo przebywał w więzieniu, że kiedy odzyskał wolność, 
uwięził sam siebie.
   Przy skraju kopuły kuliła się Beth, a wraz z nią garstka 
innych dzieci. Dzieci, które zabił, i tych, którym zniszczył 
życie. Dżinn wykorzystał jego wspomnienia, żeby do niego 
dotrzeć, żeby mu przypomnieć, jakie to uczucie: tkwić w 
pułapce.
   Nie trzeba mu przypominać. Nigdy nie był wolny.
   Wstał, otrzepał piasek. Miał podarte ubranie, a podeszwy 
stóp zgrubiałe. Długo się ukrywał. Dżinn nie mógł dostać się 
do tej części jego umysłu, w której był Tancerzem.
   John zaczął iść, a stopy wiodły go coraz dalej od 
Tancerzy. Obejrzał się jeszcze raz na baldachimowy las, na 
życie pozbawione myśli, pozbawione pamięci. Obce wpływy. To 
nie była ludzka reakcja.
   A on jest przecież aż nadto człowiekiem.
   Proszę. Ja przecież nie chciałem...
   Ależ tak, chciał. Podobnie jak dżinn. To był jedyny 
sposób na przetrwanie, jaki znali.
   Piasek parzył mu stopy. Znalazł się w pobliżu kopuły. 
Pewnie dlatego myśl dżinna zdołała się przedostać. I 
uratowała go. Uratowała ich obu.
   John pokiwał głową i zaczął układać sobie plan. Zabierze 
dżinna do domu, korzystając ze statku handlarzy i kredytów 
paliwowych Anity. Kiedy ona się dowie, że nie zginął, 
dopiero będzie wściekła.
   Wtedy zajmie się nią i wszystkimi stworzeniami, które 
uwięziła. Znajdzie Minareńczyka i uwolni go. Uwolni też 
diablika. Zniszczy Anitę, zanim ona zdąży zniszczyć zbyt 
wiele.
   Wiatr ciskał piaskiem o ściany kopuły. Jest już prawie 
zasypana, już prawie jej nie ma. Zbliżył się i poczuł w 
środku czyjąś obecność.
   Proszę...
   W myślach widział, jak sześcioro dzieci czeka na niego z 
twarzyczkami przyciśniętymi do plastykowej ściany. Beth, 
teraz jako dorosła kobieta, utrzymywała porządek. Żadnego 
dżinna. Tylko jego własna przeszłość. Musisz stawić jej 
czoło - mówił mu Harper.
   Zbyt długo przed nią uciekał.
   Dotarł do kopuły. Szukając wejścia, zmiótł ręką piasek.
   Dżinn go potrzebował, więc go nie zabije. Wiatr nie może 
samodzielnie pilotować statku.
   - Już idę - powiedział John.
   Dzieci za ścianą kopuły ucieszyły się.
                                Przełożyła Kinga Dobrowolska

                    KRISTINE KATHRYN RUSCH
Nazwisko tej młodej amerykańskiej pisarki, a zarazem 
redaktor naczelnej magazynu "Fantasy and Science Fiction", 
staje się coraz głośniejsze w świecie SF. Przedstawialiśmy 
już jej opowiadania "Pociągi" ("NF" nr 9/92) i "Tancerze jak 
dzieci" ("NF" nr 11/92). "Obce wpływy" to kontynuacja tego 
drugiego utworu. Niewielu autorom tak znakomicie jak Rusch 
udało się przedstawić motyw obcości.
                                                        D.M.
