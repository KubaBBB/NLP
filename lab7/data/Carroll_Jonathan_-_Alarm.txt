Autor: Jonathan Carroll
Tytul: Alarm

(Alarm Alone)

Z "NF" 4/97

   I żyli długo i szczęśliwie. Do cholery, przecież tak 
właśnie miało być! Spotkali się, rozmawiali ze sobą, 
pokochali się, on poprosił, żeby wyszła za niego za mąż, a 
ona zgodziła się... dokładnie tak, jak to się miało 
zdarzyć.
   Ale choć mamy nadzieję, że istnieją jakieś reguły, w 
rzeczywistości wcale ich nie ma. Gorzej, bo staramy się 
postępować zgodnie z tym, co nie istnieje i kończymy jak 
on: siedząc w pustym mieszkaniu, zastanawiając się, gdzie 
ona może być, co robi w tej właśnie chwili, pewni, że jest 
to wspaniałe i seksy, po prostu nieporównywalne z 
czymkolwiek, co robiła wspólnie z nim.
   Widział tego drugiego mężczyznę. O to właśnie chodzi. 
W publicznym miejscu trzymała za rękę faceta z 
brodą a la van Dyck i w dodatku wytatuowanego! Wyglądał na 
rowerzystę albo kierowcę ciężarówki, z tych, co noszą 
czapki z otworkami dla wentylacji.
   A przecież zawsze nienawidziła tatuaży! Przynajmniej 
tak mówiła. Pamiętał nawet, jak się wyraziła: "Tatuaż jest 
jak trąd". No a teraz szła za rękę z panem trędowatym, 
podczas gdy jej mąż siedział w pustym pokoju gapiąc się w 
podłogę.
   Na dodatek tęsknił za wszystkim, co się z nią wiązało, 
nawet za tymi rzeczami, których szczerze nienawidził. Jej 
długimi czarnymi włosami przyczepionymi do białej emalii 
umywalki na kształt dziwnie wykaligrafowanych wzorów. 
Porozrzucanymi nieporządnie kosmetykami zajmującymi trzy 
czwarte szafki. Uporem. I tym słodziutkim głosem, kiedy 
przemawiała do kota. Każdej z tych rzeczy.
   Próbował wszystkiego, żeby o niej zapomnieć: Bali, 
drogiej wódki, randek z agencji towarzyskiej, historii 
Hioba. Problem jednak w tym, że nie chciał o niej 
zapomnieć. Nie chciał przestać myśleć o jej uśmiechu, o 
jej długich palcach, o tym, jak pogwizdywała krzątając się 
w kuchni. Jeszcze z nią nie skończył.
   A dzisiaj była ich rocznica. Cztery lata małżeńskiego 
szczęścia. Zabrałby ją na kolację i prawił komplementy. 
Kupiłby jej prezent - coś ekstrawaganckiego jak na ich 
możliwości, bo ostatecznie miłość jest ważniejsza niż stan 
konta bankowego. Może nawet wziąłby ją w jakąś podróż. 
Położyłby dwa bilety na ich małym stole i powiedział: 
"Jutro będziemy w Londynie".
   Kiedy tak siedział i myślał o tym, wydawało mu się, że 
mieszkanie rośnie i rośnie wokół niego i wreszcie czuł 
się jak pośrodku wielkiej stacji kolejowej. W drodze 
donikąd! 
   Westchnął, podniósł się i postanowił pójść się napić. 
Usiądzie sobie w barze i poogląda mecz w telewizji. 
Cokolwiek, byle tylko oderwać myśli od niej. Może jego 
umysł pracujący na pełnych obrotach ustali, co do cholery 
ma zrobić z resztą życia.
   Na dworze było bardzo zimno i samochód nie chciał 
zapalić. Trrr... trrr... trrr... gasł raz po razie. 
Uchwycił mocno kierownicę poprzez wspaniałe skórzane 
rękawiczki, które podarowała mu na ostatnie urodziny. "No 
dalej, skurczybyku, nie rób mi tego! Nie dzisiaj". Trrr... 
trrr... znowu nic.
   Zawsze kiedy silnik nie chciał zapalić, mówiła: "Może 
go zalałeś". Bo tylko to wiedziała na temat samochodów, że 
jeśli zbytnio pompujesz pedałem gazu, zalewasz motor. Więc 
za każdym razem gdy był jakiś kłopot, według niej musiało 
to być zalanie. Stroił sobie żarty z tej jej wiedzy 
samochodowej, aż wreszcie szczypała go w ramię, żeby 
przestał. Raz  zacięło się okno. Bardzo poważnie zapytał 
ją, czy nie myśli, że się zalało...
   Oparł głowę na kierownicy. Czuł się tak, jakby 
przyłożył do czoła nie kawałek plastyku, ale lodu. Bez 
cienia nadziei przekręcił jeszcze raz kluczyk i wtedy 
nagle silnik zaskoczył. Dzięki Bogu!
   W chwili gdy wyjeżdżał z parkingu, zobaczył 
niesympatycznego sąsiada, nazywała go: "Niedobry pan 
Musztarda". 
   Czy naprawdę ona będzie mu tak towarzyszyć przez cały 
wieczór? "Może jest zalany", przezwiska, jakie nadawała 
ludziom, jej głos, kiedy przejeżdżał koło miejsc, gdzie 
zwykle robiła zakupy. Czy to wszystko będzie go 
torturować?
   Nie. Bar, który wybrał, był bardzo przytulny. Przez 
kilka następnych godzin czuł się tak, jakby wylądował z 
powrotem na Ziemi. Przysiadła się do niego duża blondyna 
imieniem Cora, jej chłopak dbał, żeby nie zabrakło im 
picia. Zaśmiewali się nawiązując nocną przyjaźń. Tak 
właśnie powinno być. Mili dla siebie ludzie, opowiadający 
historyjki i dowcipy tak śmieszne, że chichoczesz do bólu 
brzucha. Cory nie tknąłby za nic w świecie, ale był jej 
wdzięczny, bo trzy razy powtórzyła, że jest w jej typie.
   Kiedy przycisnęło go, by pójść do toalety i właśnie miał 
się podnieść, usłyszał za sobą głos: "Cześć, Cora".  Coś 
szelmowskiego w tonie, jakaś sugestia intymności 
podpowiedziały mu, że ten ktoś musiał spędzić z Corą pewien 
czas w łóżku. Odwrócił się i ku swemu przerażeniu ujrzał 
pana Tatuowanego van Dycka.  
      - Cześć! Gdzie się podziewałeś? Co żeś ostatnio 
nabroił? - powitała go najwyraźniej zachwycona Cora.
      Nawet kiedy już zostali sobie przedstawieni, 
Złodziej Żon nie patrzył na niego, tylko na dekolt Cory.
   - Cześć, jak leci?
   W jego głosie słychać było kompletny brak 
zainteresowania tym, jak leci drugiemu mężczyźnie.
    W porządku, to był właściwy moment! Odpowiednia 
chwila, żeby stanąć przeciwko tej świni, przeciwko własnej 
słabej naturze, przeciwko wszystkiemu, czym kiedykolwiek 
był i czego nie zrobił. Wstań. Złap chujka za koszulę, 
wyciągnij go na środek sali, przyłóż mu. Zrób coś!
   Akurat. Nie było w nim nic z Dżyngis-chana, ani 
jednego chromosomu. Ani Dżyngisa, ani Johna Wayne'a, ani 
jaj, ani grandezzy, ani niczego. Niczego dobrego. Złego 
zresztą też nie - sama bezbarwność i bezużyteczność. 
Można to kupować na tony i nawozić tym pole. Był tylko 
sobą, potrafiącym jedynie wstrzymywać oddech i z 
zaczerwienionymi policzkami zaciskać pięści, siedząc obok 
mężczyzny, który ukradł mu żonę.
   Nawet gdyby wyszedł od razu i tak przebywałby tam za 
długo. Cały alkohol, który wlał w siebie tej nocy, gdzieś 
wyparował i jego błogosławione efekty zniknęły, zanim 
jeszcze wyszedł z budynku. Wsiądzie do samochodu i 
pojedzie. To właśnie zamierzał zrobić. Jechać przed 
siebie, by zabić ból i upokorzenie, mijając drogowskazy i 
stacje benzynowe, jadąc donikąd. Tego właśnie potrzebował 
w taką noc.
   Miał swoją wielką szansę, ale wszystko, co potrafił, to 
zaperzyć się. Więc teraz pojedzie. A jeśli będzie chciał 
jechać przez całą noc, sam w samochodzie, który nie chce 
zapalić i przypomina mu o żonie, niech tak będzie. Będzie 
jechał całą noc i zobaczy przez szybę samochodową, jak 
wstaje świt. A nowy dzień zawsze przynosi nową nadzieję.  
   Chociaż zrobiło się już wpół do drugiej, parking 
przed barem był pełen. Zazdrościł wszystkim tym 
szczęśliwym pijakom, siedzącym jeszcze w środku. Z goryczą 
stwierdził, że zazdrości właściwie każdemu, kto nie jest 
nim.
   Zanim zdążył zanurzyć się w pełnię smutku wywołanego 
tą myślą, usłyszał, jak z tyłu ktoś do niego podchodzi. 
Zaczął się odwracać i wtedy poczuł uderzenie w tył głowy. 
Upadł.
   Nie miał żadnych snów. Przeszedł prosto od rejestracji 
ostrego bólu do pełnej świadomości. "Gdzie u diabła ja 
jestem?" Ale nie mógł wymówić tych słów, bo usta miał 
zakneblowane, a ręce związane z tyłu.
   Panowała kompletna ciemność, ale wiedział, że jest w 
czymś, co się porusza. To był hałas, jaki robi samochód. 
Był w samochodzie. Po kilku sekundach uświadomił sobie, że 
leży w bagażniku. Po tym, jak ktoś go uderzył,
został związany i wpakowany do bagażnika!
   Ogarnęła go panika. Zaczął się szarpać i usiłował 
krzyczeć mimo taśmy, która zaklejała mu usta. Nigdy w 
całym swoim życiu nie czuł się równie żywy. Nic nie 
liczyło się nigdy tak bardzo jak to, by się teraz uwolnić 
od taśmy, więzów i z bagażnika. Jeśli nie wydostanie się w 
tej chwili, oszaleje. I wreszcie coś robił, nie leżał jak 
owca wieziona na rzeź. Kopał i krzyczał ile sił.
   Nic się nie stało. Rzucał się, a samochód jechał dalej 
i choćby nie wiem czego próbował, nic nie mogło tego zmienić. 
Szczęśliwie pierwsza fala paniki przeszła, przynajmniej na 
jakiś czas.
   Zastanawiał się, kto u licha, chciałby go porywać. Nie 
miał niczego, nic nie wiedział, nie dysponował żadną 
władzą. Jakież Czerwone Brygady, Ariańskie Braterstwo, 
Lśniąca Droga i wszyscy mordercy wiedzieli, że w ogóle
istnieje? Czy powinien się poczuć pochlebiony?
   Może to jacyś rozwścieczeni Arabowie, którym 
wystarczyłby jakikolwiek Amerykanin. Albo sadyści. Zabiorą 
go do lasu wraz z walizką pełną... no, rzeczy, a kiedy 
jego ciało zostanie odnalezione, nawet ci, którzy na niego 
trafią, odwrócą się chorzy z obrzydzenia. Znowu zaczął się 
szarpać.
   Na dobre lub złe, w chwilę po tym, jak dopadła go druga 
fala strachu, samochód gwałtownie się zatrzymał. Trzasnęło 
dwoje drzwi. Nikt się nie odezwał, za to usłyszał kroki. 
Gdzieś bardzo blisko w zamku obrócił się kluczyk i klapa 
nad nim skoczyła w górę. Oślepiło go światło.
   - Wysiadaj!
   - Nie może, jest związany.
   - No taaa.
   Oba głosy należały do Amerykanów. I były znajome.
   Po jakiejś chwili ktoś go przekręcił na kolana, a 
potem złapawszy go pod ramiona, wyciągnął z samochodu. 
Ponieważ świecono mu cały czas prosto w twarz, nie mógł 
zobaczyć, kto to.
   Położyli go na ziemi. Czuł się jak sparaliżowany 
oczekiwaniem, co zaraz nastąpi. Ktoś kopnął go w bok. 
Mocne kopnięcie, ale nie mordercze.
   - Przestań. 
   - Dlaczego? Widziałeś, jak on uderzył? 
   Znowu te znajome głosy. Bardziej niż bólem i strachem 
jego umysł zajęty był szukaniem odpowiedzi na pytanie, skąd 
zna te głosy.
   Światło zgasło. Zamrugał starając się odzyskać 
zdolność widzenia. Najpierw zobaczył dwie, potem trzy pary 
nóg. Jedne były w trampkach. Takich samych, jak te, które 
nosił jako nastolatek, wysokich, w czarno-białe paski.
   - Zdejmij taśmę. Pozwól mu mówić. Teraz już nie ma 
znaczenia, czy go usłyszą.
   Ktoś zaśmiał się złośliwie.
   Trampki zbliżyły się i czyjaś dłoń jednym brutalnym 
pociągnięciem zerwała taśmę z jego ust.  
   Mężczyzna krzyknął, ale nie z bólu, tylko dlatego, że 
tym, który mu zerwał taśmę, był on sam.
   W wieku lat siedemnastu. On jako siedemnastolatek, w 
trampkach, w wymęczonych dżinsach, na których matka 
naszyła mnóstwo łat i w krzyczącej koszulce polo, którą 
dostał na ostatnie urodziny od swojej dziewczyny.
      - Niespodzianka, dupku. Witaj w domu.
      Siedemnastolatek podniósł się i oparł dłonie na 
wąskich biodrach.
      Od tamtego czasu nabrał sporo wagi. Pamiętał, jak 
kiedyś kupował spodnie nr 32 zarówno w pasie jak i na 
długość. To były czasy.
      - Spójrz na mnie - odezwał się głębszy głos i nagle 
zrozumiał, że i ten należy do niego. Zawsze jesteśmy 
zdziwieni słysząc samych siebie z taśmy magnetofonowej. W 
ciągu trzydziestu sekund usłyszał siebie dwa razy - z 
przeszłości i teraźniejszości.
      Przestraszony podniósł wzrok i zobaczył siebie 
wgapionego w siebie. To ja, zrozumiał natychmiast. I ten 
szkaradny czerwony sweter. Jego żona upierała się, że 
świetnie w nim wygląda.
      - Czy wiesz, kim jesteśmy?
      Mimo że był oszołomiony, pytanie wydało mu się 
bezdennie głupie. Ale nie chciał się narażać, więc tylko 
skinął głową. Ten drugi odpowiedział mu podobnym 
skinieniem.
      - To dobrze, ponieważ ja nie wiedziałem. Zabrało mi
sporo czasu, zanim to zrozumiałem.
      - Ja skumałem od razu - oznajmił z dumą 
siedemnastolatek.
      - Zamknij się, dobra? Jeśli jesteś taki sprytny, to 
jak tutaj trafiłeś?
      Podniósł wzrok na swoje dwie wcześniejsze wersje 
spoglądające na siebie ze wściekłością. Ich wzajemna 
nienawiść była oczywista.
      - A ty, kurwa, na co tak się gapisz? - warknął 
siedemnastolatek.
      Ale leżący na ziemi mężczyzna wiedział, że to blef. 
Pamiętał, jak mając siedemnaście lat bardzo starał się 
udawać twardziela. Trzymał z grupą łobuziaków 
najeżonych niczym kaktusy i niebezpiecznych jak ręczne 
granaty. Wcale nie odznaczał się odwagą, ale był sprytny i 
potrafił oszukać innych, by uwierzyli, że jest jednym z
nich, a to wystarczyło.
      Zawsze był sprytny, ale teraz siedząc na ziemi, w 
tej niewyobrażalnej sytuacji, uświadomił sobie coś po raz 
pierwszy - jesteś sprytny i wydaje ci się, że to 
wystarczy, ale tak nie jest. Do czego doprowadziły go 
wszystkie te świetne plany, kłamstwa i udawania, pośród 
których żył przez lata? Opuściła go żona, praca, którą 
wykonywał okazała się znacznie mniej interesująca, niż się 
zapowiadała, mieszkanie miało pozór tymczasowości. 
Pewna kobieta, z którą kiedyś pracował, powiedziała: 
"Spieprzyłam życie do poziomu absolutnej średniej". Kiedy 
pierwszy raz to usłyszał, uznał powiedzenie za zabawne. 
Teraz zrozumiał, że było też prawdziwe. Użył całego swego 
sprytu, by jego życie również stało się średnie i takie 
już miało pozostać. Na zawsze.
      - Alleluja! Nasz chłopczyk ujrzał światło - 
wykrzyknął siedemnastolatek.
      A starszy mężczyzna pochylił się, by pomóc mu 
stanąć na nogi. Głośno zaskrzypiały stawy w kolanach.
      - Witaj w klubie.
      Teraz już mógł widzieć normalnie, a to, co zobaczył 
wokół siebie, przejęło go dreszczem.
      Było ich tak wielu, ubrani w tenisówki i 
podkoszulki, w garnitury,  w bermudy i sandały. Włosy 
obcięte na wiele różnych sposobów, twarze od bardzo 
chudych do wręcz pucołowatych.
      Ale wszyscy byli nim.
      Oniemiały wpatrywał się w te różne odmiany samego 
siebie. To było jak oglądanie albumu. Oto on w wieku 
siedmiu, dwunastu, siedemnastu, dziewiętnastu lat. Z 
długimi paznokciami z czasu, kiedy poważnie myślał, że 
będzie zawodowo grał na gitarze. Ze świeżą raną, po tym 
jak spadł z roweru, ile wtedy miał? Jedenaście? Wszyscy 
oni stali na wąskiej polnej drodze o drugiej nad ranem, 
wszystkie jego wersje, spoglądające na niego lub 
rozmawiające cicho między sobą. Nie słyszał tego, co 
mówili, ale wiedział, że rozmawiają o nim. Ich twarze 
wyrażały całą gamę uczuć, od rozbawienia po obrzydzenie.
       Zbierając resztę sił, jaka mu pozostała, 
wyszeptał, mając nadzieję, że ktoś mu odpowie.
      - Co to jest? Dlaczego się tutaj znalazłem?
      - Ponieważ jesteś skończony. Twój czas się 
wyczerpał. A teraz się tego dowiedziałeś - 
siedemnastolatek parsknął śmiechem. - Ponieważ jesteś 
teraz taki sam jak my. Zużyty i wyrzucony niby niedopałek.
      Starszy mężczyzna położył opiekuńczo dłoń na jego 
ramieniu.
      - Prawda. Wszyscy jesteśmy jedną osobą, ale ta 
osoba dorasta albo starzeje się, czy jak chcesz to nazwać. 
Każdy z nas był jakimś etapem, a kiedy ten się skończył...
      Siedemnastolatek odsunął go na bok i stanął nos w 
nos ze skonfundowanym mężczyzną.
      - Ja ci to wytłumaczę. Życie jest czymś na kształt 
paczki papierosów, można powiedzieć. To proste. W paczce 
masz dwadzieścia sztuk, zgadza się? Wypalasz jednego, 
zostaje dziewiętnaście. Co robisz z niedopałkiem? Rzucasz 
go na ziemię i zapominasz o nim, ponieważ się wypalił. 
Tyle tylko, że my się nie wypalamy. Ale nikt o tym nie wie 
póki nie trafia tutaj. Tak jak ty teraz. To wielki sekret 
życia.
   - My wszyscy... - chłopak, na którego twarzy 
malował się gniew, zatoczył ręką wielki łuk, obejmując 
zebranych - tworzymy jedną paczkę. Jedno życie. 
Jednego człowieka. Ale dowiadujemy się o tym dopiero 
wtedy, gdy zostaliśmy zużyci i odrzuceni. Kiedy jest już 
za późno.
      - Czy ja nie żyję? To znaczy, czy on nie żyje?
       - Oczywiście, że  nie. Nie bądź takim egoistą. On 
po prostu wyciągnął z paczki kolejnego papierosa.
      Zarówno chłopak, jak i cała reszta, byli zachwyceni 
tym porównaniem. Gruchnęli śmiechem.
      Nie miał się do kogo zwrócić poza mężczyzną, który 
wcześniej łagodnie dotknął jego ramienia. Jednak i on tylko 
smutno pokiwał głową, potwierdzając, że wersja chłopca jest 
prawdziwa.  
      Spojrzał na tłum, na siebie samego przez wszystkie 
minione lata i zrozumiał, że to prawda. Nie było innego 
wytłumaczenia.
      - Co stanie się ze mną, to znaczy, chodzi mi, z 
nim?
      Z cienia doszedł go rozdrażniony głos:
      - Kto to wie? Od nas oczekuje się tylko, byśmy 
siedzieli i czekali, aż dołączy do nas. Stabilizacja.
      Stabilizacja! Wszechmocny Boże, kiedy ostatni raz 
użył tego głupiego słowa? W latach siedemdziesiątych? Być 
ustabilizowanym. Ustabilizowana miłość.
      Na pomoc!
      Pierwsza noc reszty jego życia przeszła nie 
najgorzej. Chłopak w harcerskim mundurku, on, rozpalił 
ogień, inny przyniósł hot dogi i bułki w pudłach. 
Siedemnastolatek użył swego noża, żeby je otworzyć. 
Mężczyźni obsiedli ogień i jedząc rozmawiali. Niektórzy 
drzemali, głównie ci młodsi. Któryś próbował zaintonować 
jakąś starą pieśń, ale inny kazał mu się zamknąć 
twierdząc, że nie wszyscy ją znają. Świetną stroną tej 
nocy było, że przypominała najwspanialsze klasowe 
spotkanie po latach. Mężczyźni znali jego życie w 
najdrobniejszych szczegółach, więc przez kilka godzin 
zadawał im niezliczone pytania, ponieważ sam zapomniał tak 
wiele. Przypominało to odnajdywanie skarbów, które stracił 
po drodze.
      Umieli odpowiedzieć na każde z jego pytań. Po 
jakimś czasie spędzonym razem miał w zebranym towarzystwie 
swoich faworytów. Ale to było oczywiste. Kto lubi samego 
siebie przez cały czas? Zawsze bał się śmierci, ale jeśli 
tak miał wyglądać koniec, nie było to takie złe. 
Zaprowiantowanie zagwarantowane, a wspominki w męskim 
towarzystwie...
   Nie! To było okropne, przerażające! Jak czekanie na 
Godota, tyle tylko, że nie było żadnego Godota ani boga, 
na którego można by czekać, jedynie inne wersje jego 
samego, a jaką dawkę własnej osoby daje się wytrzymać.
      I wtedy wyskoczyli z ostatnią niespodzianką. Kiedy 
pierwsze promienie słońca przebiły się przez gęsty las, 
powiedzieli mu, żeby wsiadł do samochodu. Był tak 
wykończony, wypluty, że zrobiłby wszystko, co by mu 
kazali.
      Do miasta wzięli go nie ci sami, którzy go stamtąd 
przywieźli. Siedemnastolatek już kilka godzin wcześniej 
zniknął w lesie, a starszy mężczyzna siedział z uśpionym 
dzieckiem na kolanach.
      W milczeniu jechali w stronę znajomego miasta. 
Siedząc obok kierowcy patrzył tępo na to, co do ostatniej 
nocy było jego światem. Minęli budynek, w którym mieszkał, 
a potem miejsce pracy, to gdzie grał w kręgle, kościół, w 
którym brał ślub.
      Nie odezwał się aż do chwili gdy zatrzymali się 
przed domem, w którym jego żona mieszkała z wytatuowanym 
van Dyckiem.
    - Nie, naprawdę, ja nie chcę...
    - Ciii. Po prostu patrz - powiedział jeden z nich.
    Kilka minut później pod dom podjechała błękitna 
toyota metalic i wysiadł z niej van Dyck. Najwyraźniej był 
pijany, a uśmiech na jego twarzy jasno dawał do 
zrozumienia, jakim okazał się niegrzecznym chłopcem tej 
nocy. Czy spędził ją ze spotkaną w barze Corą? Jaka to 
zresztą różnica?
      Mimo wszystkich rewelacji ostatniej nocy mężczyzna 
siedzący obok kierowcy rzucił się w przód krzycząc:
      - Ty pieprzony skurwysynu.
      I wtedy stało się coś dziwnego: van Dyck zatrzymał 
się i położył dłoń na karku. A potem powoli odwrócił się w 
ich stronę.
      Kiedy mężczyzna zobaczył twarz van Dycka, chwycił 
ciężko powietrze. Ponieważ to też był on, byli tą samą 
osobą. Różniła ich jedynie broda, tatuaż i aura. Gdzieś po 
drodze zmienił się, stał się człowiekiem poza prawem czy 
jakimś dupkiem, a może kimś pośrednim. Jak to się stało? 
Mężczyzna w samochodzie nie potrafił tego zrozumieć. Ale 
dowód znajdował się o trzydzieści kroków od niego, 
trzymając się dłonią za kark, z wyrazem niedowierzania w 
pijanych oczach.
      Mężczyzna w samochodzie zrozumiał nagle, że żona 
wcale nie opuściła go. Po prostu kochała go nadal w tej 
złej wersji. Czy ona zwariowała? Wszystko w tym facecie 
krzyczało o kiepskim standardzie, kowbojskich butach, 
tanim piwie i braku kontroli. Co gorsza, prawdopodobnie 
właśnie spędził noc zdradzając jedyną kobietę, którą 
kiedykolwiek kochał. Jak często się to zdarzało? Jak mógł 
jej to robić?
      Mężczyzna siedzący w samochodzie zacisnął pięści i 
niewiele myśląc, zaczął wysiadać z samochodu. Kierowca 
złapał go i przytrzymał.
      - Nie możesz tego zrobić. To jest zakazane. 
Przywieźliśmy cię tutaj, byś zobaczył, że ona wcale cię 
nie zostawiła.
      - Ale dlaczego nie wiedziałem tego wcześniej, w barze? 
Dlaczego wtedy go nie rozpoznałem?  
      - Nie możesz, póki nie znajdziesz się wśród nas i 
nie dowiesz się o wszystkim.
      Czuł gniew, miał złamane serce, ale też był dziwnie 
uspokojony. To była prawda, ona wcale go nie zostawiła.
      Patrzył na tego szczęśliwego kundla po drugiej 
stronie ulicy nienawidząc go bardziej niż kogokolwiek 
kiedykolwiek na świecie. Nienawidził go, nawet jeśli to był 
on sam.
      A potem nagle coś zrozumiał i jego twarz 
rozpogodziła się. Zwrócił się do kierowcy:
    - Wcześniej czy później on także się zużyje, co? - 
pokazał na van Dycka, który właśnie się odwrócił i szedł 
w stronę domu.
     Uśmiech kierowcy był pełen zrozumienia, pojawił się 
na niej taki sprytny uśmieszek, który towarzyszył mu przez 
całe życie.
      - Zgadza się i jeśli będziesz chciał, to ty 
przyjedziesz po skurwiela, kiedy nadejdzie jego czas.
      - Już wkrótce! - krzyknął ten z tylnego siedzenia, 
unosząc zaciśniętą pięść w znajomym salucie "Czarnych 
Panter". Siedzący z przodu mężczyźni zawstydzeni umknęli 
spojrzeniem.
                          Przełożyła Dorota Malinowska



