Autor: Mary Soon Lee
Tytul: LINIA MONTAŻOWA

(Assembly Line)

Z "NF" 9/97

   POUFNE
   Do: Rada Nadzorcza Riotech
   Data: 10 października 2019
   Potwierdzono zakłócenia w cyklu produkcyjnym. Wydajność 
robotów spadła przeciętnie o 12 procent.
   Zalecenia: kontynuować dyskretne dochodzenie. W ciągu 
pięciu dni we wszystkich zakładach zaangażować konsultantów d/s 
oprogramowania.
   Ważne: w celu utrzymania notowań firmy zachować ścisłą 
tajemnicę.

   Marianne czuła jesień nawet tutaj, w dzielnicy 
przemysłowej, wśród ponurych fabryk wyrastających z betonowej 
pustyni. Powietrze było wilgotne, a na chodniku leżał pstrokaty 
dywan liści samotnego klonu.
   Schyliła się, wybrała kilka liści, po czym starannie 
zawinęła je w apaszkę. Dobry znak przed pierwszym dniem pracy. 
Skręciła w lewo, do wejścia na teren fabryki Riotech; ze 
stalowej bramy obłaziła farba, w szerszej od innych szczelinie 
między prętami zainstalowano czytnik kart identyfikacyjnych. 
Wsunęła swoją, komputer zaświergotał i brama otworzyła się 
przed nią.
   Weszła do wąskiego korytarza. Ceramiczne płytki na 
podłodze były już mocno wytarte, ściany pokrywała pajęcza sieć 
pęknięć, ale system wentylacyjny z cichym pomrukiem wciąż 
toczył walkę z temperaturą i wilgotnością powietrza. Za brudnymi 
szklanymi drzwiami ujrzała maszyny, z którymi miała pracować. 
Ogromne wielorękie roboty, osadzone na solidnych fundamentach, 
stały wzdłuż taśmociągów. Niezliczone kamery - ich oczy - 
poruszały się na elastycznych wysięgnikach.
   Marianne wstrzymała oddech, po czym głośno wypuściła 
powietrze; były piękne. Solidna, rzeczowa obecność maszyn 
wywierała na niej wielkie wrażenie, trochę podobne do tego 
(choć zarazem całkowicie różne), jakie ją ogarniało, kiedy 
obserwowała swego małego robota domowego. Mechaniczne ramiona 
poruszały się z niezrównaną gracją, wiercąc, natryskując, 
przykręcając i polerując. W trakcie starannie zaprogramowanego 
tańca na liniach montażowych powstawały delikatne szklane łuki, 
tarcze zegarów, telewizory albo fujarki. Każda maszyna mogła w 
okamgnieniu przerzucić się na kolejne zadanie, zgodnie z rytmem 
zamówień rynku.
   - Marianne, prawda? Jestem Arthur.
   Niemal podskoczyła z zaskoczenia, ale prędko się 
opanowała. Czarnoskóry mężczyzna o siwych, krótko ostrzyżonych 
włosach, sięgał jej zaledwie do ramienia. Był chudy, kościsty i 
miał na sobie bladożółty sweter, tak powyciągany, że sięgał mu 
prawie do kolan. Zaprosił ją gestem do niewielkiego, zawalonego 
książkami gabinetu. Nie było tam klimatyzacji, w związku z czym 
w powietrzu, przesyconym intensywnym zapachem oprawionych w 
skórę tomów, wisiała niemal namacalna wilgoć.
   - Siadaj, proszę. - Zgarnął z krzesła stos powieści Iana 
Fleminga z ogniście czerwonymi tytułami na grzbietach. - 
Napijesz się kawy? Oprócz niej mam tylko wodę.
   - Dziękuję, może być kawa. - Marianne zerknęła na piramidę 
kubków w zlewie. Zaschnięte plamy i smugi były koloru kawy. - 
Czy ty też pracujesz w dziale informatycznym?
   Na pomarszczonej twarzy Arthura rozkwitł szeroki uśmiech. 
Oparł się o zlew i spojrzał na nią łagodnymi brązowymi oczami.
   - Przykro mi, ale tu nie ma działu informatycznego. Jesteś 
tylko ty.
   - To niemożliwe! Przecież w tej fabryce pracują setki 
robotów, więc...
   - Nie przejmuj się. Zawsze doskonale dawały sobie radę, 
nawet bez tak zwanych specjalistów... Bez urazy. Widocznie 
jakiś znudzony członek zarządu doszedł do wniosku, że 
zatrudniając konsultantów do spraw oprogramowania poprawi 
publiczny wizerunek firmy.
   Marianne z trudem przełknęła ślinę. Jej profesor ostrzegał 
ją, że praca w przemyśle nie jest aż tak ekscytująca, jak jej 
się wydaje, ale problem polegał na czymś innym: zgłosiła się do 
pracy jako konsultant d/s oprogramowania, tymczasem dostała pod 
opiekę gromadę robotów przemysłowych, mimo że jej doświadczenia 
w tym zakresie ograniczały się do uruchamiania i obsługi 
uniwersyteckich symulacji.
   Arthur postawił przed nią kubek z kawą.
   - Na pewno dasz sobie radę. Riotech nie zatrudniłby cię, 
gdybyś nie miała odpowiednich albo nawet zbyt dużych 
kwalifikacji. Boli ich to samo, co wszystkich: zbyt wielu 
chętnych do pracy, z którymi nie wiadomo co zrobić.
   Wzięła do ręki ciepły kubek. Arthur dodał do kawy świeżej 
śmietanki. Przełknęła łyk aromatycznego płynu, myśląc o 
robotach za drzwiami, o ich niczym nie zakłoconej, eleganckiej 
kompetencji. Może rzeczywiście wszystko będzie dobrze.

   Chociaż Arthur zaproponował, że zrobi dla niej miejsce w 
biurze, Marianne urządziła się w hali produkcyjnej. Zdołała 
wcisnąć biurko na platformę przy ścianie, z której widać było 
całą linię montażową. Riotech nie dostarczył jej żadnych 
instrukcji, więc grzebała w danych niemal na oślep. Najpierw 
zajęła się specyfikacjami technicznymi maszyn, potem 
skoncentrowała uwagę na programach sterujących poruszeniami 
stalowych ramion, by wreszcie wziąć się za makropolecenia 
zawiadujące działaniem całej linii.
   Podczas przerw przechadzała się po hali, przystawała co 
kilka kroków i przyglądała się każdej maszynie. Wieczorem, już 
w domu, wracały do niej reminiscencje tych spacerów. 
Wystarczyło, żeby potrąciła lampę, a już jej kołysanie 
przywodziło na myśl powtarzające się ruchy robotów, chwilę 
potem zaś przypominała sobie swoje odbicie w lśniącym metalowym 
kadłubie albo rozmyślała o zaskakujacej delikatności ciężkich 
maszyn, z niezrównanym wyczuciem posługujących się pistoletami 
natryskowymi.
   Rankiem ósmego dnia Marianne odkryła, że dziewięćdziesiąt 
procent mocy obliczeniowej mikroprocesorów jest nie 
wykorzystane. Zmarszczyła brwi. Każdy z tych robotów byłby w 
stanie dowodzić eskadrą myśliwców. Bębniąc palcami w biurko, w 
zamyśleniu spoglądała z góry na maszyny.
   Zrewanżowały się spojrzeniami licznych złocistych oczu.
   Zanim zorientowała się, że to kamery, zrobiło się jej 
gorąco, a na policzki wypełzły jej piekące rumieńce. Przypadkowa 
koordynacja ruchów kilkudziesięciu spośród kilkuset ruchomych 
kamer. Z trudem rozprostowała palce kurczowo zaciśnięte na 
krawędzi biurka. Chyba powinna trochę odpocząć.
   Odchyliła się do tyłu razem z fotelem i wbiła wzrok w 
sufit. Przez zatyczki do uszu przedzierały się odległe, 
stłumione odgłosy: poświstywania, pomruki, łoskoty, skrzypienia 
i zgrzyty tworzyły razem niemal coś w rodzaju muzyki. Miała 
wrażenie, że wsłuchuje się w szum fal rozbijających się na 
odległej plaży albo w szum wiatru targającego gałęziami drzew.
   Nieco spokojniejsza, ponownie skoncentrowała uwagę na 
komputerowym terminalu. Sięgając do klawiatury, zawadziła ręką 
o kartkę; odruchowo odsunęła ją na bok, ale zaraz potem 
znieruchomiała ze wzrokiem wbitym w papier. To nie była jej 
kartka. Na kremowym papierze znajdował się delikatny rysunek 
przedstawiający rdzawoczerwone liście. U dołu strony liście 
były lekko żółtawe.
   Marianne przeniosła spojrzenie z rysunku na liście, które 
zebrała rankiem z ulicy i położyła na biurku, po czym odwróciła 
się w stronę robotów. Wokół podstawy najbliższego, na posadzce 
hali walało się mnóstwo podobnych kartek. Wszystkie były 
pokryte rysunkami przedstawiającymi klonowe liście w różnych 
odcieniach szarości, złota i czerwieni.
   Jej nagie ramiona pokryły się gęsią skórką. Maszyny trwały 
w bezruchu: czterometrowe metalowe cielska z licznymi potężnymi 
kończynami. Nie bała się ani trochę; odkąd sięgała pamięcią, 
marzyła właśnie o takiej chwili, podczas długich bezsennych 
nocy, kiedy leżała w łóżku i rozmyślała o czymś innym niż o 
programach wprowadzanych rutynowo do elektronicznych układów 
pamięci.
   O czymś zupełnie innym.
   Ale przecież teraz nikt już nie traktował poważnie takich 
pomysłów - może z wyjątkiem producentów tandetnych horrorów. 
Komputer, na którym pracowała na uniwersytecie, dysponował nie 
tylko wielokrotnie większą mocą, ale także najnowszym 
procesorem mowy. Zaczerpnęła głęboko powietrza, po czym 
pokręciła głową. Jedyny niespodziewany wybryk jej komputera - 
pojawienie się na monitorze prostych, ale niezrozumiałych 
piktogramów - okazał się żartem jednego ze studentów ostatniego 
roku. Tutaj też z pewnością ma do czynienia albo z czyimś 
dowcipem, albo z błędem w oprogramowaniu.
   Przysunęła klawiaturę, wywołała na monitor tekst programu 
sterującego, po czym zaczęła sprawdzać go linia po linii. 
Zadanie robota polegało na nanoszeniu celtyckich wzorków na 
naczynia kuchenne; chociaż starała się jak mogła, nie była w 
stanie znaleźć żadnego, choćby najmniejszego punktu 
zaczepienia. Nie potrafiła nawet wytłumaczyć, w jaki sposób 
maszyna uzyskała dostęp do papieru. Od miejsca, w którym można 
było znaleźć takie kartki, robota dzieliło kilkanaście metrów.
   Arthur wpadł na chwilę i zapytał, kiedy Marianne wybiera 
się na lunch, ale ona nie miała czasu na takie głupstwa. 
Właśnie starała się prześledzić drogę przepływu informacji 
dostarczanych włóknami optycznymi, tylko częściowo 
zmodyfikowaną przez działający obecnie program. W tle wciąż 
powstawały, przekształcały się i znikały zagadkowe kształty, 
generowane najprawdopodobniej przez niewykorzystywane obszary 
mikroprocesora.
   Od razu przyszło jej do głowy, że powinna zawiadomić 
Riotech, ale przypuszczalnie skończyłoby się to tym, że to ją 
obarczono by odpowiedzialnością za wszystkie problemy, tym 
bardziej, że przecież świadomie naruszyła warunki umowy: miała 
analizować programy przy terminalu w biurze, a nie tutaj, 
niemal na linii montażowej.
   Kiedy ból mięśni grzbietu stał się nie do wytrzymania, 
podniosła się z fotela i wyruszyła w długą wędrówkę między 
maszynami. W drodze powrotnej zebrała z posadzki rysunki i 
przyniosła je na biurko.
   Właśnie miała usiąść, kiedy zobaczyła zbliżającego się 
mężczyznę. Miał długie jasne włosy zebrane z boku w kucyk, 
ubrany zaś był w dopasowany zielony jednoczęściowy garnitur. 
Strój od razu jej się nie spodobał, chociaż, sądząc ze sposobu, 
w jaki mężczyzna go nosił, zapewne stanowił ostatni krzyk mody. 
Przybysz zatrzymał się po drugiej stronie biurka, po czym 
zapytał podniesionym głosem, niemal przekrzykując odgłosy pracy 
maszyn:
   - Marianne Daley?
   - Tak. A pan kim jest?
   Nie odpowiedział, tylko błyskawicznym ruchem odwrócił 
monitor do siebie, przysunął sobie klawiaturę i coś szybko 
wystukał. Roboty znieruchomiały nagle i w hali zapanowała 
niczym nie zmącona cisza. Mężczyzna uśmiechnął się uprzejmie.
   - Mark Raylin, starszy doradca techniczny Riotech. Jak 
pani może tu pracować? Nie przeszkadza pani ten potworny hałas?
   - Ani trochę. Nawet go lubię - odparła z wymuszonym 
uśmiechem.
   Co go tu przygnało? Nawet jeśli programy kontrolne 
zaalarmowały centralę o chwilowym zakłóceniu, było bardzo mało 
prawdopodobne, żeby od razu przysłali swojego człowieka, w 
dodatku na tak wysokim stanowisku.
   - Czas to pieniądz, jak się mówi, więc od razu przejdę do 
rzeczy. Czy ingerowała pani w oprogramowanie maszyn?
   - Nie.
   - A w setup? Koordynację etapów procesu produkcyjnego? 
System dostawy materiałów?
   - Prześledziłam tylko drogę sygnałów optycznych i 
sprawdziłam, jak wpływają na aktywność poszczególnych urządzeń.
   W gruncie rzeczy była to prawda, lecz mimo to poczuła w 
żołądku nieprzyjemny ciężar. Żałowała, że nie położyła rysunków  
w jakimś mniej widocznym miejscu.
   - Więc nie wie pani, jaki mógł być powód chwilowej zmiany 
cyklu produkcyjnego?
   - Nie mam pojęcia.
   Raylin położył ręce na jej dłoniach. Miał bardzo ciepłą, 
prawie gorącą skórę.
   - Marianne, dlaczego nie chcesz z nami współpracować? 
Ułatwiłabyś życie nie tylko nam, ale i sobie.
   Gwałtownie cofnęła ręce.
   - Nie rozumiem, o czym pan mówi.
   - Nie udawaj. Przekaż temu, kogo reprezentujesz, że 
Riotech jest gotów przystąpić do rozmów. - Rzucił na biurko 
kryształ pamięci. - Jeszcze nie wiemy, kto za tobą stoi, ale 
zebraliśmy wystarczająco dużo materiału dowodowego, żeby 
oskarżyć cię o sabotaż.
   Marianne tak mocno zacisnęła zęby, że przez chwilę nie 
była w stanie odpowiedzieć. Nie miała pojęcia, do czego zmierza 
Raylin, ale była pewna, że chodzi mu o coś znacznie więcej niż 
o maszynę rysującą na papierze nie zaprogramowane wzorki.
   - To chyba jakaś pomyłka - wykrztusiła, kiedy wreszcie 
znowu mogła mówić. - Nie zrobiłam nic złego.
   - Czekam na twój telefon do jutra do południa. Mam 
nadzieję, że zmienisz zdanie.
   Odwrócił się na pięcie i odszedł, nie oglądając się za 
siebie.
   Marianne otworzyła już usta, ale nie przychodziło jej do 
głowy nic mądrego, co mogłaby powiedzieć. Najpierw musi się 
zorientować, co się tu właściwie dzieje. Drżącymi palcami 
wepchnęła kostkę pamięci do czytnika i przez kilka sekund z 
oszołomieniem wpatrywała się w biegnące przez monitor kolumny 
liczb. Zwolniła tempo; okazało się, że to raporty produkcyjne 
ze wszystkich fabryk koncernu. Wynikało z nich jednoznacznie, 
że w ciągu minionych trzech tygodni wszędzie zanotowano 
znaczący spadek wydajności.
   Wszędzie, tylko nie tutaj.
   Ponownie sprawdziła liczby, ale nie znalazła błędu. Odkąd 
podjęła pracę w tej fabryce, produkcja zaczęła szybko rosnąć, 
obecnie zaś przewyższała aż o siedem procent poziom sprzed 
kilku miesięcy. Żeby było ciekawiej, wyraźny wzrost wydajności 
następował za każdym razem, kiedy zjawiała się przy swoim 
stanowisku pracy.
   Tak więc, o ile Riotech nie sfałszował danych, zachowanie 
Raylina było w pełni uzasadnione. Uważał, że ona, Marianne, 
współpracuje z tajemniczymi sabotażystami, którzy odkryli 
sposób nie tylko na utrudnienie produkcji w większości fabryk, 
ale, co ważniejsze, na znaczne jej zwiększenie w tej jednej, 
jedynej. Rzeczywiście, trudno o silniejszy argument 
przetargowy.
   Parsknęłaby śmiechem, ubawiona niedorzecznością podejrzeń, 
gdyby nie to, że po raz pierwszy w życiu naprawdę się bała. W 
ciągu minionych sześciu lat Riotech rozrastał się w 
błyskawicznym tempie; kiedyś był nie rzucającą się w oczy 
brazylijską firmą, teraz należał do grona największych 
ponadnarodowych koncernów. Nawet gdyby zdołała ich przekonać, 
że nie ma z tym nic wspólnego, nie mogła liczyć na przeprosiny. 
Informacje zawarte w krysztale pamięci były zbyt cenne, żeby 
pozostawili ją przy życiu.
   Przemknęła jej przez głowę myśl, żeby zadzwonić do 
przyjaciół z uniwersytetu, szybko jednak doszła do wniosku, że 
i tak nie zdołają jej pomóc, na pewno zaś naraziłaby ich na 
poważne niebezpieczeństwo. Może więc wsiąść w samolot i uciec 
za granicę? Nic z tego. Musiałaby zaszyć się w jakimś zacofanym 
kraju Trzeciego Świata, gdzie ludzie wciąż jeszcze posługują 
się papierowymi pieniędzmi, gdzie indziej bowiem natychmiast 
zdemaskowałaby ją karta kredytowa.
   Jej ciałem wstrząsnął dreszcz. Siedziała za biurkiem i 
gapiła się na nieruchome roboty. Stały przed nią jak niesprawna 
armia, martwe, pozbawione całego wdzięku i gracji.
   Tknięta nagłym impulsem, zresetowała system. Roboty ożyły, 
wykonując gwałtowne, rwane gesty, przez halę przebiegła fala 
małych przemysłowych katastrof - tutaj na posadzkę posypał się 
grad nakrętek, tam z suchym trzaskiem pękła naprężona tkanina - 
potem zaś maszyny odzyskały zgubiony rytm.
   Marianne długo siedziała bez ruchu i wodziła po nich 
spojrzeniem, lecz wciąż nie miała pojęcia, co powinna zrobić.

   - Arthur!
   Zapukała do drzwi jego gabinetu. Musiała o tym z kimś 
porozmawiać. Nie zamierzała naginać faktów do teorii o 
sabotażu; dlaczego akurat tę fabrykę miałby spotkać odmienny 
los niż pozostałe? Dlaczego wzrost wydajności następował zawsze 
podczas jej godzin pracy?
   Arthur, z książką Alice Walker w ręce, otworzył drzwi i 
zaprosił ją do środka.
   - Coś się stało?
   - Tak, ale chyba mi nie uwierzysz. Powiedz, czy od chwili, 
kiedy zacząłeś tu pracować, roboty zachowywały się jakoś... 
dziwnie?
   - Moim zdaniem robią prawie same dziwne rzeczy. Co 
konkretnie masz na myśli?
   - Malowanie obrazków. - Rozłożyła rysunki na stole, pilnie 
bacząc, żeby nie spojrzeć mu w oczy. - Dziś rano, i teraz też, 
najwyżej pół godziny temu, wydawało mi się, że mnie obserwują.
   Arthur cierpliwie czekał na ciąg dalszy, ale ona milczała.
   - Więc? - zapytał wreszcie, unosząc brwi.
   - Więc właśnie o to mi chodzi. Teraz powiedz mi, że gadam 
bzdury, a ja sobie pójdę i więcej nie będę ci zawracać głowy.
   - Nie wyglądasz na osobę, która nie wie, co mówi. - Wziął 
do ręki jeden rysunek, potem drugi i trzeci. - A to z pewnością 
nie wygląda na produkt, który powinien schodzić z taśmy 
montażowej. Wiesz co? Lubię proste wytłumaczenia. Skoro 
twierdzisz, że maszyny cię obserwują, to pewnie tak jest. Te 
obrazki mogą stanowić próbę nawiązania kontaktu.
   - Przeciez to nie ma sensu! Dlaczego właśnie tutaj? 
Owszem, te roboty są dość skomplikowane, ale na świecie istnieją 
dziesiątki tysięcy znacznie potężniejszych i sprawniejszych 
komputerów! I dlaczego akurat teraz?
   - Dlatego, i już. - Ujrzawszy jej minę, rozłożył ręce w 
uspokajającym geście. - Żartowałem. Oczywiście, nie wiem 
dlaczego i wątpię, czy ty się kiedykolwiek tego dowiesz. Jednak 
fakt, że nie potrafimy wytłumaczyć jakiegoś zjawiska, nie 
oznacza jeszcze, że ono nie istnieje.
   Marianne bezradnie potrząsnęła głową. Przyszła tu po to, 
żeby pomógł jej uporządkować myśli, a tymczasem on beztrosko 
puścił wodze fantazji.
   - Jesteś zmęczona. Wracaj do domu, prześpij się, 
odpocznij. Do rana może wszystko ci się poukłada.
   - Nie mogę iść do domu. Muszę... - Przerwała w pół zdania, 
ponieważ nie chciała wplątywać Arthura w historię z Riotechem. 
- Dzięki, że zechciałeś mnie wysłuchać.

   Marianne nie wróciła na noc do domu. Nad ranem zasnęła 
przy biurku z głową opartą na ramionach, wsłuchana w odgłosy 
pracy robotów, które wtopiły się w jej sen.
   Obudziła się z monstrualną sztywnością karku. Wymamrotała 
pod nosem jakąś nieprzychylną uwagę pod swoim adresem, po czym 
sięgnęła po kubek z zimną kawą, lecz jej ręka trafiła na coś 
innego.
   Zamrugała raptownie, a kiedy wreszcie zdołała 
skoncentrować spojrzenie, ujrzała szklankę z rżniętego 
kryształu, z wtopionymi dwiema szklanymi kropelkami koloru jej 
oczu. Wyprostowała się raptownie i rozejrzała dokoła; roboty 
wpatrywały się w nią złocistymi punkcikami obiektywów.
   Miała kłopoty z oddychaniem. Dopiero po minucie, może 
dwóch, zdołała wykrztusić przez zaciśnięte gardło:
   - Dzięki.
   Nie odpowiedziały. Oczywiście, bo jak miałyby 
odpowiedzieć? Przecież roboty przemysłowe nie są wyposażane w 
interfejsy głosowe ani nawet w semantyczne bazy danych. Nawet 
jeśli myślą, czynią to w sposób całkowicie odmienny niż ludzie 
czy jakiekolwiek rozumne istoty. Wciąż wpatrywały się w nią 
złocistymi obiektywami kamer kołyszących się na elastycznych, 
przypominających szyje, wysięgnikach.
   Bała się - nie tego, że roboty uczynią jej krzywdę, ale 
tego, że wykona zbyt gwałtowny ruch, albo że do hali wejdzie 
Arthur i niesamowity nastrój pryśnie jak bańka mydlana. Po 
głowie kołatała jej się myśl, że nikt w to nie uwierzy, więc w 
końcu przełamała wewnętrzny opór i z poczuciem winy włączyła 
monitoring, żeby zarejestrować niesamowitą scenę.
   Roboty wciąż ją obserwowały. Nie mogła już usiedzieć w 
fotelu; poderwała się z miejsca, zbiegła z podestu na posadzkę 
hali, po czym, jak małe dziecko, zaczęła biegać między 
maszynami. Kiedy zobaczyła, że roboty wodzą za nią złocistymi 
spojrzeniami, w jej sercu zabrzmiała radosna, wzruszająca 
pieśń.
   Wreszcie zatrzymała się, żeby złapać oddech, a wtedy 
maszyny odwróciły się od niej i wróciły do pracy.
   - Zaczekajcie!
   Ale było już za późno. Roboty nie zwracały na nią uwagi. 
Powoli wróciła za biurko, wzięła do ręki kryształową szklankę i 
ścisnęła tak mocno, że aż zabolały ją palce. Coś się wydarzyło, 
coś niezwykłego, subtelnego i niezwykle cennego. Powinna to za 
wszelką cenę zachować.
   Mimo to ogarnęły ją wątpliwości. Nie łudziła się ani 
przez chwilę, że Mark Raylin albo jego szefowie z Riotech okażą 
jej jakąkolwiek pomoc. Próba samodzielnego zgłębienia problemu 
oznaczała konieczność naruszenia umowy. Jeśli Riotech dowie się 
o tym, grozi jej kara, w porównaniu z którą ciężkie więzienie 
będzie się wydawało błahostką.
   Zerknąwszy w górę, pochwyciła spojrzenia dwóch stojących w 
pobliżu robotów. Ich elektroniczne oczy mrugały miarowo - czy 
można to uznać za próbę porozumienia? Marianne przysunęła 
klawiaturę i przystąpiła do pospiesznego kopiowania plików. 
Kiedy skończyła, zbliżało się południe. Bolały ją palce i 
przeguby. Lada chwila mógł się zjawić Raylin. Musiała jak 
najprędzej przekazać dane na zewnątrz, bez względu na ryzyko. 
Posługując się kodami z kryształu pamięci pozostawionego przez 
Raylina, przełamała firmowe zabezpieczenia i weszła w sieć. 
Zaraz potem wystukała na klawiaturze znajomy adres; odprężyła 
się nieco dopiero wtedy, kiedy uzyskała połączenie.
   Na ekranie pojawiła się wąsata twarz jej profesora.
   - Marianne! Jak miło cię znowu widzieć...
   - Potrzebuję pańskiej pomocy, i to natychmiast. Wysyłam 
panu pewne dane. Proszę rozpowszechnić je najprędzej, jak 
będzie pan mógł.
   - Jakie dane? Jeśli to coś wojskowego...
   - Nie, wojsko nie ma z tym nic wspólnego. Chodzi o... o 
duszę maszyny. Nie mam teraz czasu. Wszystko wyjaśnię panu 
później. Błagam, niech mi pan pomoże!
   Przez chwilę zastanawiał się, poruszając wąsami, aż 
wreszcie skinął głową.
   - W porządku, ale jeśli coś mi się nie spodoba, osobiście 
dopilnuję, żeby odebrano ci doktorat.
   Przerwał połączenie, ale przedtem uśmiechnął się, więc 
jego słowa nie zabrzmiały aż tak groźnie.
   Zrobiła wszystko, co było w jej mocy. Wzięła szklankę do 
ręki, ścisnęła ją mocno i zeszła na dół, do robotów.

   Mechaniczne ramiona kołysały się łagodnie nad dziewczyną, 
po czym nagle znieruchomiały i w hali zapanowała martwa cisza. 
Marianne odwróciła się gwałtownie; kilka metrów od niej Raylin 
pochylał się nad taśmociągiem. Z wymuszonym uśmiechem skinęła 
mu głową.
   - Przygotowałam panu wstępny raport.
   - Oszczędź sobie fatygi. Przechwyciliśmy dane, które 
przekazałaś na uniwersytet. Niektóre z twoich domysłów okazały 
się zaskakująco trafne.
   Powiedział to takim tonem, że Marianne poczuła, jak jeżą 
jej się włoski na karku.
   - Co pan ma na myśli?
   Podszedł do niej i stanął tak blisko, że poczuła 
intensywny zapach wody po goleniu oraz jego nieświeży oddech.
   - Twoim zdaniem świat rzeczywisty bez przerwy wpływa na 
wewnętrzną logikę robotów, powodując szybko postępujące zmiany. 
Ponieważ roboty porozumiewają się ze sobą, zaburzenia 
rozprzestrzeniają się w błyskawicznym tempie. Czy o to właśnie 
chodzi?
   Marianne cofnęła się o krok, ale stwierdziła, że ma 
odciętą drogę ucieczki. Jeszcze mocniej ścisnęła szklankę w 
dłoni, jednak kiedy odpowiedziała, okazało się, że jej głos 
wcale nie drży:
   - Nie użyłam słowa "zaburzenia". Według mnie roboty uczą 
się myśleć niezależnie.
   - Nazywaj to sobie, jak chcesz. Żeby powstrzymać ten 
proces, wystarczy co pewien czas wykasowywać pamięć robotów. Co 
prawda, w skali roku oznacza to stratę co najmniej kilku dni, 
które trzeba będzie poświęcić na ich ponowne szkolenie, ale w 
sumie na pewno nam się opłaci. Wydałem już polecenie, żeby 
zastosować tę metodę we wszystkich fabrykach.
   Marianne wpatrywała się w niego z niedowierzaniem.
   - Chcecie... Chcecie je zabić?!
   - Nie przesadzaj. Przecież to tylko maszyny. - Położył jej 
rękę na ramieniu i lekko zacisnął palce. - Uspokój się. Być 
może uda mi się przekonać Radę Nadzorczą, żeby zostawiła cię w 
spokoju.
   Przesunął rękę w dół, na jej pierś. Zaczerwieniona po uszy 
Marianne odepchnęła go, a Raylin roześmiał się głośno.
   - W porządku. Skoro chcesz, załatwimy wszystko oficjalnie.
   Odwróciła się i zobaczyła zmierzającego ku niej 
policjanta. Trzęsły się jej ręce, zbierało jej się na wymioty, 
ale szklanka, którą ściskała w dłoni, była wciąż cudownie 
chłodna. Z całej siły rąbnęła nią w twarz Raylina.

   Podczas rozprawy prokurator przedstawił ogromne odbitki 
zdjęć przedstawiających twarz Raylina. Ostre kawałki szkła 
sterczały z zakrwawionej skóry niczym fragmenty roztrzaskanej 
mozaiki. Marianne miała wrażenie, że, podobnie jak sąd, ogląda 
ten widok po raz pierwszy w życiu. Nie pamiętała ani chwili 
ataku, ani aresztowania, ani ciężaru kajdanek na przegubach.
   Kiedy wracała myślami do tej chwili, widziała tylko 
roztrzaskujący się krzyształ i ulewę odłamków spadającą na 
podłogę. A potem ciszę. Otaczające ją roboty znieruchomiały jak 
posągi, ich oczy przybrały barwę popiołu.
   Arthur odwiedzał ją co tydzień w więzieniu. Dowiedziała 
się od niego, że niektórzy uczeni potraktowali poważnie jej 
rewelacje i prowadzą badania zmierzające do ich potwierdzenia. 
Powstały nawet grupy nacisku żądające równouprawnienia maszyn.
   Słuchała go i we właściwych momentach kiwała głową, ale 
nie mogła się przemóc, żeby cokolwiek powiedzieć. Arthur 
opowiadał o książkach, które ostatnio czytał, o pogodzie, o 
mnóstwie mało istotnych rzeczy. Zdarzały się chwile, kiedy samo 
brzmienie jego znajomego, ciepłego głosu doprowadzało ją do 
płaczu.
   Któregoś razu nic nie powiedział, tylko podał jej kartkę.
   Marianne wzięła ją do ręki. Był to obraz wykonany na 
kremowym papierze, barwny, o przedziwnej perspektywie, tak że 
w pierwszej chwili zobaczyła tylko nieregularne kolorowe plamy. 
Światło zdawało się wnikać do jego wnętrza, dając złudzenie 
trójwymiarowości. Wreszcie ustawiła go pod odpowiednim kątem i 
ujrzała młodą kobietę - siebie - idącą wzdłuż szpaleru robotów. 
Wszystkie wpatrywały się w nią złocistymi błyszczącymi oczami.
   - Gdzie...
   Tylko tyle zdołała wykrztusić przez ściśnięte gardło. Oczy 
zaszły jej łzami.
   - Trzy dni temu znalazłem go w fabryce. Nazajutrz 
zadzwonił twój profesor; podobno jego robot też zaczął rysować. 
Do tej pory doniesiono o osiemdziesięciu takich przypadkach. W 
prasie i telewizji aż huczy od plotek...
   Jego cichy, ciepły głos sączył jej się kojąco do uszu. 
Słuchała w milczeniu, z całej siły ściskając obrazek.
   - Marianne, czas minął. Muszę już iść.
   - Dziękuję. - Powinna była to powiedzieć wieki temu. - 
Dziękuję, że to przyniosłeś, że mnie odwiedzałeś. Ja... Ja...
   - Nie ma sprawy. Do zobaczenia za tydzień.
   Rzeczywiście, nie było sprawy. Nagle wszystko zrobiło się 
takie jak powinno. Za rok, na wiosnę, wyjdzie z więzienia. Na 
drzewach będą pąki, niebo przybierze barwę czystego błękitu... 
Może maszyny zainteresują się porami roku? - pomyślała z 
uśmiechem.
                             Przełożył Arkadiusz Nakoniecznik


                        MARY SOON LEE
   Przedstawicielka najmłodszego pokolenia pisarzy 
amerykańskich, o jej dorobku niewiele da się jeszcze 
powiedzieć, ale być może wkrótce usłyszymy o niej coś 
więcej.
                                                D.M.











